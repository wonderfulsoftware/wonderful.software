---
title: How to learn almost anything
head:
  - - meta
    - name: description
      content: 
#   - - meta
#     - property: og:image
#       content: /share-images/programming-and-motivation.png
authors:
  - heypoom
---

# How to learn almost anything

:::info Webmaster’s foreword
ผมรู้จักกับ [น้องภูมิ][poom] เมื่อปี 2017 ตอนที่เขาอายุ 15 ปี
น้องภูมิเป็นคนนึงที่เรียนรู้ทุกเรื่องได้เร็วที่สุดที่ผมเคยรู้จัก
[ตอนอายุ 16 น้องภูมิลาออกจากโรงเรียน หยุดการศึกษาในระบบที่ ม.4](https://mappalearning.co/mano-family-interview/)
พออายุ 17 ก็ได้ไปทำงานเป็น Software Engineer ที่บริษัทใน Sillicon Valley จนกระทั่งบริษัทนั้นถูก Meta (Facebook) ซื้อไป
จึงกลับมาทำงานที่บริษัทในไทยตอนอายุ 19 และขึ้นไปถึงตำแหน่ง VP of Engineering ด้วยอายุ 21
ตอนที่เขียนบทความนี้ น้องภูมิได้ออกจากงานเพื่อมาปั้นโปรเจคกับเพื่อนๆ ในกลุ่ม [Creatorsgarten][grtn]

น้องภูมิและกลุ่มเพื่อนๆ กำลังจะจัดอีเวนต์ [“How to learn almost anything”](https://eventpop.me/s/learn) และได้[โพสต์ในกลุ่มเฟสบุ๊ค โปรโมทงาน และแชร์ว่าทำยังไง เขาและเพื่อนๆ ถึงเรียนรู้สิ่งต่างๆ ได้ก้าวกระโดด](https://web.facebook.com/groups/homeschoolnetwork/posts/9846779728725945)
ผมคิดว่าโพสต์นั้นสรุปแนวคิดต่างๆ ไว้ได้ชัดเจนมาก ควรค่าแก่การบันทึกไว้เกินกว่าจะปล่อยให้จมไปในฟีดเฟสบุ๊ค
ผมเลยแนะนำให้[โพสต์ขึ้นเว็บไซต์ส่วนตัว](https://poom.dev/how-to-learn) พร้อมขอเอามาโพสต์บนเว็บนี้ด้วย
ต่อจากตรงนี้จะเป็นบทความที่น้องภูมิเขียนครับ

<cite>— [ไท][thai] (ผู้ดูแลเว็บ [wonderful.software](/))</cite>
:::

[grtn]: https://creatorsgarten.org/
[poom]: https://poom.dev/
[pub]: https://from.pub/
[thai]: https://dt.in.th/
[mod]: https://playpost.gg/mods-history-of-successful/
[lifelong]: https://m.se-ed.com/Detail/%E0%B8%AD%E0%B8%99%E0%B8%B8%E0%B8%9A%E0%B8%B2%E0%B8%A5%E0%B8%95%E0%B8%A5%E0%B8%AD%E0%B8%94%E0%B8%8A%E0%B8%B5%E0%B8%A7%E0%B8%B4%E0%B8%95-Lifelong-Kindergarten/9786168221181
[froebel]: https://en.wikipedia.org/wiki/Froebel_gifts
[logo]: https://karnlab.com/%E0%B8%A0%E0%B8%B2%E0%B8%A9%E0%B8%B2%E0%B9%82%E0%B8%A5%E0%B9%82%E0%B8%81%E0%B9%89/
[no60]: https://themomentum.co/theframe-pichet-klunchun/
[messe]: https://spaceth.co/messe/
[antidisciplinary]: https://thepotential.org/voice-of-new-gen/generation-of-innovators-ep-1/#:~:text=%E0%B8%99%E0%B8%B4%E0%B8%A2%E0%B8%B2%E0%B8%A1%E0%B8%82%E0%B8%AD%E0%B8%87%E0%B8%84%E0%B8%B3%E0%B8%A7%E0%B9%88%E0%B8%B2%20Anti%20%E2%80%93%20Disciplinary
[scisart]: https://creatorsgarten.org/event/scisart
[stupid]: https://stupid.hackathon.in.th
[lip]: https://www.swyx.io/learn-in-public
[rtos]: https://th.wikipedia.org/wiki/%E0%B8%A3%E0%B8%B0%E0%B8%9A%E0%B8%9A%E0%B8%9B%E0%B8%8F%E0%B8%B4%E0%B8%9A%E0%B8%B1%E0%B8%95%E0%B8%B4%E0%B8%81%E0%B8%B2%E0%B8%A3%E0%B9%81%E0%B8%9A%E0%B8%9A%E0%B9%80%E0%B8%A7%E0%B8%A5%E0%B8%B2%E0%B8%88%E0%B8%A3%E0%B8%B4%E0%B8%87
[3b1b-quaternion]: https://www.youtube.com/watch?v=d4EgbgTm0Bg
[events]: https://creatorsgarten.org/events
[bio]: https://creatorsgarten.org/event/bio
[doom]: https://www.youtube.com/watch?v=87h6nM0LHRU
[doom-fridge]: https://www.instagram.com/p/CGQoq2HpHKS/
[doom-pregnancy-test]: https://twitter.com/Foone/status/1302820468819288066
[mit-hacks]: https://en.wikipedia.org/wiki/Hacks_at_the_Massachusetts_Institute_of_Technology
[howtogamit]: http://web.mit.edu/htgamit/www/index.html
[sideprojectshowdown]: https://creatorsgarten.org/event/sideproject
[le-penseur]: https://en.wikipedia.org/wiki/The_Thinker
[bkkoss]: https://creatorsgarten.org/event/bangkok

---

<!-- original post from https://poom.dev/how-to-learn -->

เราพูดมาตลอดว่าการเขียนโปรแกรมเป็นเวทมนตร์ที่ "เสก" เครื่องมือที่แก้ปัญหาต่างๆ ได้ เราเลยตัดสินใจลาออกจากงาน พักงานประจำมาให้เวลากับตัวเอง มาคิดว่าเราจะทำอะไรเจ๋งๆ ด้วยการเขียนโปรแกรมได้มั้ย

ในแปดเดือนนี้ เรารู้สึกว่าเราได้เจอคนเจ๋งๆ ได้ทำโปรเจคอะไรเยอะขึ้นเรื่อยๆ มองย้อนกลับไปเรารู้สึกว่ามันมี 4 ข้อหลักๆ ที่ทำให้เราเรียนรู้ได้สนุก เร็ว และเอาไปใช้ต่อได้นาน

[[toc]]

## 1. Black Box Learning

**เราเชื่อว่าเราไม่ต้องแน่น fundamentals ตั้งแต่วันแรก**เพื่อที่จะสร้างอะไร แต่เราจะเก่งได้ถ้าเราตั้งเป้าหมายว่าเราอยากสร้างอะไร แล้วทำความเข้าใจมันไปทีละขึ้น

มี 2 โปรเจคตัวอย่างที่เราคงทำไม่ได้ ถ้าไม่ได้ใช้วิธี black-box คือ[โปรเจค number 60][no60] ของพี่พิเชษฐ ที่ถอดองค์ประกอบนาฎศิลป์ขึ้นมาสร้างท่ารำใหม่ๆ กับ[โปรเจค MESSE][messe] ที่สร้าง DNA storage payload ส่งขึ้นยาน Blue Origin

ในสองโปรเจคนี้ เราได้โจทย์ให้เขียน webapp ที่สร้างท่ารำใหม่ๆ บนโลกสามมิติ กับการเขียน microcontroller ที่ไว้ถ่ายภาพการทดลองบนอวกาศ

โปรเจคสนุกๆ ที่เราทำส่วนมาก มันจะมีส่วนที่เราไม่รู้ประมาณ 20% อยู่แล้ว เช่นโปรเจคนี้เราก็ไม่เคยเล่นกับ quaternion, differential calculus หรือไม่เคยเขียน RTOS ให้มัน fault-tolerant เพื่อทำงานบนอวกาศได้

วิธีของเราคือ เราตั้งเป้าหมายก่อนว่าเราจะสร้างอะไร ตอนนี้เราไม่รู้อะไร แล้วค่อยๆ แกะให้มันลึกขึ้นทีละขั้น เช่นเราก็เปิด [quaternions interactive guide ของ 3b1b][3b1b-quaternion] เพื่อให้ get intuition ก่อน เราจะพยายามเข้าใจก่อนว่ามันคืออะไร มันสำคัญยังไง และ interface ของมันคืออะไร

เราใช้สิ่งที่เรารู้อยู่แล้ว 80% ช่วยให้เราเข้าใจเรื่องนั้นได้ เราเขียนโค้ดได้อยู่แล้ว เราก็สร้าง prototype ลองเล่นกับข้อมูล quaternion หรือลองเขียน naive version ของโค้ด microcontroller มาก่อน

พอเราเรียนอะไรแบบ black-box เรารู้สึกว่าทุกอย่างมันน่าตื่นเต้น น่าสนุกสำหรับเราไปหมด พอเรา get intuition ทำให้เราอยากลงลึก ลงทฤษฎี ลง proof ความรู้สึกต่างกับการเรียนในโรงเรียน ที่เราไม่ได้สร้าง associations หรือ intuition ว่าสิ่งนี้สำคัญยังไง น่าสนใจยังไง ส่วนมากเรียนมาแล้วก็ลืม

## 2. Connecting the dots

**เราไม่มองความรู้ต่างๆ ว่ามันเป็น "วิชา" ที่แยกออกจากกันอย่างชัดเจน** วิชาเป็นแค่ "เลนส์" ที่เราศึกษาส่วนเล็กๆ ของธรรมชาติ ทำให้เราพยายามหาความเชื่อมโยงระหว่างศาสตร์ต่างๆ ว่ามันผสมผสานกันยังไง

ถ้ายกตัวอย่างสองโปรเจคข้างบน คำถามที่เราถามมักจะครอบคลุมหลายศาสตร์ ไม่ได้คิดแค่ element ของศาสตร์เดียว เช่นองค์ประกอบท่ารำเกิดขึ้นมาจากการผสมผสานกันของการเขียนโปรแกรม นาฎศิลป์ คณิตศาสตร์ และฟิสิกส์ หรือ payload ที่ส่งขึ้นเกิดจากศิลปศาสตร์ ชีววิทยา และวิศวะกรรมคอมพิวเตอร์

เวลาที่เราออกแบบอะไร เราไม่ได้คิดแค่ในมุม technology ว่าเราจะสร้างมันขึ้นมาได้ยังไง เชิงโค้ด เชิงโมเลกุล แต่มันมักจะมีมุม human และ aesthetic ว่าเราต้องการจะสื่อสารอะไรออกไป คนจะรับสารและเข้าใจสิ่งนี้ได้ยังไงบ้าง เวลาเราทำ product กับคนวงต่างๆ

ใน[งานของ Creatorsgarten ที่เราจัดในปีนี้][events] เราก็ชวนตั้งคำถามถึง intersection ของงานต่างๆ อย่าง [Sci-ย-ศาสตร์][scisart] ที่พูดถึงไสยศาสตร์ในสัปดาห์วิทยาศาสตร์ เช่น ตำแหน่งของประตูอุโบสถ มีความสอดคล้องกับดาราศาสตร์ยังไง ไปจนถึงการสร้างกุมารทองโดยใช้ brain stimulation และ generative AI

อีกงานที่น่าสนใจคือ [biological aesthetic of nature][bio] ที่เล่าถึงการสร้าง biological circuits ที่ผสมผสานชีววิทยาเข้ากับการพัฒนาซอฟต์แวร์ เป็นการสร้างโปรแกรมแบบใหม่ๆ ที่ใช้ DNA เป็นองค์ประกอบหลัก

## 3. Hacker Culture

**เจอปัญหาอะไร สร้างเลย** ไม่ต้องรอคนมาแก้ปัญหาให้ **สนุกกับการทำความเข้าใจว่าสิ่งหนึ่งสร้างขึ้นมาได้ยังไง** แล้วพยายามแกะ แงะ และ "hack" ให้มันทำอย่างอื่นที่เราต้องการได้

วัฒนธรรม hacker culture เป็นอะไรที่เราชอบมาก โดยเฉพาะวงการ dev ที่เราชอบเห็นคนเอาเกม [DOOM][doom] ไปรันบนที่แปลกๆ [พวกจอตู้เย็น][doom-fridge] เครื่องซักผ้า [เครื่องตรวจครรภ์][doom-pregnancy-test] มันเกิดจากการที่เราเข้าใจลึกพอว่าสิ่งนึงทำงานยังไง ไปจนถึง fundamentals ของมัน แล้วเราสามารถ exploit มันได้

หลายครั้ง เราชอบมองข้ามปัญหาที่เราเจอ หรืออดทนอยู่กับมันไป แต่การแก้ปัญหาที่เราเจอในชีวิตประจำวัน หรือในวงการที่เราอยู่ เป็นหนึ่งในวิธีที่ทำให้เราเรียนรู้เรื่องต่างๆ ได้เยอะและรวดเร็วมาก

วัฒนธรรมการ hack ของ MIT เริ่มจาก[คู่มือนักเรียน][howtogamit]ที่พูดถึง [MIT hacks][mit-hacks] ว่าการแฮคคือเรื่องที่สร้างสรรค์ และทำได้ ต้องทำอย่างปลอดภัย ทุกปีก็จะมีเด็ก MIT ขนรถตำรวจขึ้นไปบนดาดฟ้ามหาวิทยาลัยบ้างเอาโดรนมาส่งจดหมายยินดีต้อนรับรุ่นน้องมาก เราว่ามันได้ใช้ความรู้ในแบบที่ playful มากๆ

ตอนเราจัด [side projects showdown][sideprojectshowdown] ตอนนั้นเห็น hacker culture ในไทยได้ชัดมาก มีตั้งแต่คนสร้าง AI waifu เพราะเหงาไม่มีแฟน, คนสร้างเกม laser tag มาเล่นเองกับเพื่อน, สร้าง framework ที่เร็วเกือบเท่า Rust ขึ้นมา ทุกคนอยากได้อะไรก็สร้างเอง แล้วมันได้รู้อะไรเยอะมาก

อีกงานที่เห็นภาพนี้ได้ชัด ก็หนีไม่พ้น [stupid hackathon][stupid] ที่เพื่อนๆ เราจัดกันมา 7 ปีแล้ว ทุกปีก็จะมีอะไรเจ๋งๆ อย่างแอพเจิมโค้ดให้ศักดิ์สิทธิ์ ภาษาโปรแกรมอุ๋ง แอพวาดวงกลมบนโลโก้เหมือนคิดมาแล้ว ถึงไอเดียจะไร้สาระมาก แต่ในมุมโค้ดมันได้เล่นกับ tech ที่ทำให้เราได้รู้อะไรเยอะขึ้นมาก

## 4. Learning in Public

อย่าเรียนอะไรคนเดียว ออกมาสร้าง ออกมาแชร์เยอะๆ ให้คนอื่นเห็นด้วย

เวลาเรานึกถึงการใช้ความคิด เรามักจะนึกถึงรูปปั้น [The Thinker][le-penseur] ที่ใช้เวลาขบคิดอยู่คนเดียว แต่การทำงานในโลกจริงมันต้อง bounce ideas around มันต้อง remix ideas มากๆ เรามองว่าการ [learn in public][lip] มันทำให้คนอื่นได้รู้จักเรามากขึ้น ได้เรียนรู้จากสิ่งที่เราสร้างขึ้นมา

หลังจากที่เราได้เรียนรู้อะไร ลองเอามาแชร์ดู จะวาดรูปสรุปเนื้อหา จะพูดทอล์คในที่สาธารณะ เอามาแต่งเพลง เขียนบล็อก เขียนบทความ เขียนโปรแกรม ทำ TikTok เราว่ามันทำให้คนอื่นเอาสิ่งที่เราสร้างไปใช้ประโยชน์ต่อได้

ใน [bangkok open source][bkkoss] ที่เราจัดตอนต้นเดือนมีนาคมไป เราชอบที่ทุกคนไม่ได้เก็บโปรเจคตัวเองไว้เป็นความลับ แต่มัน learn in public จริงๆ ทั้งใน Discord ใน GitHub รวมถึงมาแชร์กันเรื่อยๆ พอมันไม่ได้แข่งกัน มันเลยเกิด collaboration ที่คนกล้าเรียนรู้ไปด้วยกัน

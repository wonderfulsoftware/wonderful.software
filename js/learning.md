# การเรียนรู้การเขียนโปรแกรม

:::warning DRAFT
This is a draft content and may be incomplete or inaccurate.
:::

- ถึงในคอร์สนี้เราพยายามออกแบบบทเรียนและเรียบเรียงเนื้อหาต่างๆ ให้เข้าใจง่ายแล้ว
    แต่ก็ปฏิเสธไม่ได้ว่า
    การเขียนโปรแกรมมันยากครับ

## การเขียนโปรแกรมต้องอาศัยการฝึกฝนอย่างมาก

- การเขียนโปรแกรมจนเชี่ยวชาญ
    ต้องอาศัยการฝึกฝนเยอะมากครับ
    ไม่ต่างจากการหัดเล่นดนตรีหรือวาดรูปครับ

- หากคุณมีความขยันหมั่นเพียรในการศึกษาและฝึกฝน
    ก็จะช่วยให้คุณเขียนโปรแกรมได้เก่งขึ้นได้อย่างรวดเร็วแน่นอนครับ

- แต่ถ้าหากว่าคุณเป็นเหมือนผม
    คือถ้าเรื่องไหนที่ไม่อินแล้ว มันก็จะยากมากที่จะพาตัวเองมาเรียนรู้มาฝึกฝน
    ถ้าเป็นแบบนั้นแล้วล่ะก็
    ผมขอแนะนำให้ลองหาเรื่องที่ทำให้เรารู้สึกอิน และรู้สึกหลงไหลไปกันมันครับ

## หาเรื่องที่หลงไหล เพื่อให้ฝึกฝนได้โดยไม่เบื่อ

- ผมขอยกตัวอย่างสมัยที่ผมฝึกเล่นเปียโนครับ

- สมัยก่อน ทุกๆ สัปดาห์ผมจะไปเรียนเปียโนหลังเลิกเรียน
    ช่วงแรกๆ ก็สนุก และรู้สึกว่าได้พื้นฐานที่ดีสำหรับการเล่นเปียโนครับ
    แต่พอเรียนมาเรื่อยๆ ก็เริ่มรู้สึกว่า
    มันต้องเล่นดนตรีตามหนังสือโน้ตเพลงอยู่คนเดียว ซึ่งก็จะมีแต่เพลงโบราณๆ ที่ไม่ได้รู้สึกอินกับมันเลยครับ
    บางทีเวลาซ้อมบางเพลง ตั้งเป้าไว้ว่าจะซ้อมครึ่งชั่วโมง ก็รู้สึกว่า เมื่อไหร่มันจะครบครึ่งชั่วโมงสักที
    จนสุดท้ายผมก็เบื่อและก็ไม่ได้เรียนเปียโนต่อครับ

- แต่มันก็มีบางเพลงที่ผมอยากเล่น ผมเลยลองกดคีย์แล้วฟังดูว่าโน้ตที่เล่นมันถูกไหม
    หรือที่เขาเรียกกันว่าแกะเพลงครับ
    ซึ่งแรกๆ กว่าจะเล่นเพลงนึงได้ ต้องแกะโน้ตทีละตัวเลยครับ ใช้เวลางมกับมันนานมาก
    แต่เวลาที่ผมสามารถเล่นเพลงที่อยากเล่นได้มันก็รู้สึกดีครับ
    และเวลาได้เล่นดนตรีกับเพื่อนๆ มันรู้สึกสนุก รู้สึกเพลิดเพลินไปกันมัน ทำให้สามารถฝึกเล่นได้เรื่อยๆ โดยไม่แทบรู้สึกเบื่อเลย
    รู้ตัวอีกทีเวลาก็ผ่านไปเป็นชั่วโมงๆ แล้ว

- ปัจจุบันผมสามารถเล่นคีย์บอร์ดได้ โดยการฟังเพลงแล้วเล่นตามครับ
    เวลาใครอยากให้ผมเล่นเพลงไหนที่ผมรู้จักอยู่แล้ว ถ้าไม่ใช่เพลงทีแอดวานซ์มาก ผมสามารถเล่นแบบเบสิคๆ ได้เลยครับ แม้ว่าจะไม่มีโน้ตเพลง และไม่เคยซ้อมเพลงนั้นมาก่อน เพราะผมเองอ่านโน้ตเพลงไม่ออกครับ

- แต่เอาจริง สกิลการเล่นเปียโนของผม ยังถือว่าห่างไกลอีกมากจากนักดนตรีมืออาชีพครับ
    ผมเคยคุยนักดนตรีมืออาชีพ หลายๆ คนต่างก็ต้องทุ่มเทเวลามาซ้อมไล่สเกลแต่ละคีย์ ซ้อมเทคนิคต่างๆ ซ้ำแล้วซ้ำอีกจนชำนาญ ซึ่งผมก็ยังไม่ได้อินพอที่จะไปฝึกขนาดนั้น
    ปัจจุบันผมเลยเล่นดนตรีได้แบบ งูๆ ปลาๆ ก็คือเล่นได้แค่บางคีย์ครับ
    ถ้าคีย์ไหนที่ผมไม่คล่องก็ต้องใช้สูตรโกง ก็คือ transpose เอา
    แถมยังกดโน้ตถูกๆ ผิดๆ อยู่บ่อยๆ
    แต่ก็รู้สึกว่าเราอยู่ในจุดที่เราสนุกกับมันและทำให้คนอื่นสนุกตามด้วยได้ครับ
    ซึ่งสำหรับผมก็คิดว่าโอเคแล้วแหละ

## แรงบันดาลใจสำหรับการเขียนโค้ด

- กลับมาที่เรื่องการเขียนโปรแกรมกันดีกว่าครับ
    ผมพบว่าหลายๆ คน มีเรื่องที่ทำให้อินกับการเขียนโปรแกรมต่างๆ กันครับ

- สำหรับบางคน จุดเริ่มต้นของการเขียนโปรแกรมมาจากการเล่นเกมครับ
    บางคนก็เล่นเกมแบบ Minecraft
    พอเล่นมาถึงจุดนึงก็เริ่มอยาก Mod เกมครับ
    แรกๆ ก็อาจจะเอา Mod ที่คนอื่นทำไว้มาติดตั้ง
    แล้วจนถึงจุดนึงก็อยากทำ Mod เอง
    หรือบางคนก็ถึงขั้นอยากสร้างเกมเป็นของตัวเอง แล้วก็เริ่มศึกษาจากตรงนั้นครับ

- บางคนอาจจะชอบด้านศิลปะ
    แล้วก็คิดว่าถ้าให้คอมพิวเตอร์วาดรูปให้
    หรือเอาโค้ดมาใช้สร้างภาพเคลื่อนไหว
    ก็น่าจะสร้างรูปสวยๆ หรือกราฟฟิคที่มันเจ๋งๆ ได้ แล้วก็ศึกษาต่อจากตรงนั้นครับ

- สำหรับบางคน
    เวลาเขียนโปรแกรมแล้ว เห็นสิ่งที่ตัวเองสร้าง สามารถนำใช้งานได้จริง และมีประโยชน์กับตัวเองและคนอื่น
    ก็เป็นไฟที่มาเติมพลังให้ฝึกฝนการเขียนโปรแกรมต่อไปครับ

- หรือแม้แต่เรื่องที่ไม่เกี่ยวกับโปรแกรมมิ่งหรือเทคโนโลยีเลยก็ตาม บางทีก็สามารถเอามาเป็นโจทย์สำหรับเขียนโปรแกรมได้ครับ
    สมัยก่อนผมเคยเรียนภาษาญี่ปุ่น ต้องจำตัวอักษร Hiragana และ Katakana จำนวน 92 ตัว
    แรกๆ ผมฝึกโดยการคัดตัวอักษร แต่มันน่าเบื่อมากๆ
    ผมเลยลองเขียนโปรแกรมมาช่วยติวตัวเอง ซึ่งก็ช่วยได้เยอะครับ

- สุดท้ายแล้วการเขียนโปรแกรมก็เป็นแค่เครื่องมือนึงที่เอาไว้ใช้แก้ปัญหาต่างๆ ครับ
    ดังนั้นสำหรับบางคน การเรียนเขียนโปรแกรมเพื่อให้เขียนโปรแกรมเป็น อาจจะไม่น่าสนุกเท่ากับ การเรียนเขียนโปรแกรมเพื่อเป็นเครื่องมือไว้แก้ปัญหากับสิ่งที่เราอินมากๆ ครับ

## การเรียนการเขียนโปรแกรมในระดับที่ง่ายขึ้น

- การจะเขียนโปรแกรมที่ทำงานได้ ประกอบไปด้วยหลายอย่างครับ

    - อย่างแรกคือเราต้องคิดและออกแบบชุดคำสั่ง ที่จะทำให้คอมพิวเตอร์สามารถแก้ปัญหาได้อย่างถูกต้อง — ซึ่งก็ต้องใช้ทักษะในการคิดเป็นขั้นเป็นตอน หรือที่เขาเรียกกันว่า “การคิดเชิงคำนวณ” หรือภาษาอังกฤษคือ “Computational thinking” ครับ
    - แค่นั้นไม่พอ เราต้องเขียนโค้ดของเรา ให้ถูกตามหลักของภาษา ต้องพิมพ์คำสั่งต่างๆ ให้ถูกต้องเป๊ะๆ — ซึ่งก็ต้องใช้ทักษะในทางภาษา ทั้งคำศัพท์ต่างๆ และหลักไวยากรณ์ครับ

- ซึ่งสำหรับบางคนอาจจะไม่ใช่เรื่องยากครับ
    แต่ก็อาจจะมีบางคนที่รู้สึก overwhelmed เหมือนแบบว่า อะไรต่างๆ ถาโถมเข้ามาพร้อมๆ กันหมด จนรู้สึกว่าแบบมันเยอะเกินที่จะรับไหว ณ ตอนนี้
    หรือรู้สึกว่าสิ่งที่กำลังเรียนอยู่มันเกินระดับความเข้าใจของเรา ณ ตอนนี้

- ซึ่งไม่ผิดอะไรถ้าเกิดเราจะไปลองศึกษาในเลเวลที่ง่ายกว่านี้ก่อน แล้วค่อยกลับมาศึกษาคอร์สนี้ครับ
    ถ้าใครอยากศึกษาแบบโฟกัสเรื่องการคิดเชิงคำนวณ​ ก็สามารถลองเรียนรู้ผ่านภาษา Scratch ได้ครับ ซึ่งเป็นภาษาโปรแกรมมิ่งที่ออกแบบมาเป็นเครื่องมือการเรียนรู้สำหรับฝึกทักษะการคิดเชิงคำนวณโดยเฉพาะครับ
    ในภาษา Scratch เราจะไม่ต้องพิมพ์โค้ด แต่ใช้วิธีต่อบล็อกเป็นคำสั่งแทนครับ
    สามารถดูแหล่งเรียนรู้ได้ในบทเสริมหัวข้อ “แหล่งเรียนรู้อื่นๆ” ครับ

- โอเค ถ้างั้น เราเริ่มเข้าสู่บทเรียนภาษา JavaScript กันเลยครับ

---
draft: true
---

# การเรียนรู้การเขียนโปรแกรม

- ถึงในคอร์สนี้เราพยายามออกแบบบทเรียนและเรียบเรียงเนื้อหาต่างๆ ให้เข้าใจง่ายแล้ว
  แต่ก็ปฏิเสธไม่ได้ว่า
  การเขียนโปรแกรมมันยากครับ

## การเขียนโปรแกรมต้องอาศัยการฝึกฝนอย่างมาก

- การเขียนโปรแกรมจนเชี่ยวชาญ
  ต้องอาศัยการฝึกฝนเยอะมากครับ
  ไม่ต่างจากการหัดเล่นดนตรีหรือวาดรูปครับ

  ![](https://im.dt.in.th/ipfs/bafybeifclfhm2vantukuug6nrvli5zit2y7fgltywnnv77pkxrqkmqkvxu/image.webp)

- หากคุณมีความขยันหมั่นเพียรในการศึกษาและฝึกฝน
  ก็จะช่วยให้คุณเขียนโปรแกรมชำนาญขึ้นได้อย่างรวดเร็วครับ

- แต่ถ้าหากว่าคุณคล้ายๆ กับผม คือเป็นคนที่ไม่ขยัน
  แบบถ้าเรื่องไหนที่ไม่อินแล้ว มันรู้สึกเหนื่อยหน่ายที่จะต้องมาเรียนรู้และฝึกฝน
  ถ้าเป็นแบบนั้นแล้วล่ะก็
  ผมขอแนะนำให้ลองหาเรื่องที่ทำให้เรารู้สึกอิน และรู้สึกหลงไหลไปกันมันครับ

## หาเรื่องที่หลงไหล เพื่อให้ฝึกฝนได้โดยไม่เบื่อ

- ผมขอยกตัวอย่างสมัยที่ผมเรียนเปียโนครับ

- สมัยที่ผมเด็กๆ ทุกสัปดาห์หลังเลิกเรียน ผมจะไปเรียนเปียโนครับ

- ช่วงแรกๆ ก็รู้สึกว่ามันสนุก ได้ลองเล่นอะไรใหม่ๆ และก็ได้ทักษะพื้นฐานต่างๆ ที่สำคัญครับ
  เช่น การเล่นให้ถูกตัวโน้ต หรือให้จังหวะถูกต้องมันเป็นยังไง

- ผมก็เรียนมาเรื่อยๆ
  …แต่พอผ่านไปสักเล่มสองเล่ม ผมเริ่มรู้สึกว่า
  เราได้เล่นแค่เพลงที่อยู่หนังสือโน้ตเพลง ซึ่งก็มักจะมีแต่เพลงที่ค่อนข้างคลาสสิค ผมก็ไม่ค่อยอินกับมันเท่าไหร่ครับ
  พอถึงเวลาซ้อม ตั้งเป้าไว้ว่าจะซ้อมครึ่งชั่วโมง
  ระหว่างซ้อม ในหัวก็เริ่มรู้สึกว่า “เมื่อไหร่มันจะครบครึ่งชั่วโมงสักที”
  แล้วพอเรียนไปได้เทอมสองเทอม สุดท้ายผมก็เบื่อและก็ไม่ได้เรียนเปียโนต่อครับ

- แต่มันก็มีบางเพลงที่ผมอยากเล่น
  ผมเลยลองกดคีย์แล้วฟังดูว่าโน้ตที่เล่นมันถูกไหม (หรือที่เขาเรียกกันว่าการแกะเพลงครับ)
  แรกๆ กว่าจะเล่นเพลงนึงได้ ต้องแกะโน้ตทีละตัวเลยครับ ใช้เวลางมกับมันนานมาก
  แต่พอผมสามารถเล่นเพลงที่อยากเล่นได้แล้ว มันรู้สึกดีมากๆ ครับ
  ยิ่งเวลาได้เล่นดนตรีกับเพื่อนๆ ก็ยิ่งสนุก ยิ่งเพลินครับ จนรู้ตัวอีกทีเวลาก็ผ่านไปเป็นชั่วโมงๆ แล้ว
  ก็ดูเหมือนขยันซ้อมเนอะ ทั้งๆ ที่เป็นคนไม่ขยันเลย

- ผมก็ทำแบบนี้มาเรื่อยๆ
  จนปัจจุบันผมสามารถเล่นคีย์บอร์ดได้ โดยการฟังเพลงแล้วเล่นตามครับ (หรือที่เรียกว่า “play by ear”)
  เวลาใครอยากให้ผมเล่นเพลงไหนที่ผมรู้จักอยู่แล้ว ถ้าไม่ใช่เพลงที่ซับซ้อนหรือเล่นยาก ผมก็สามารถเล่นแบบเบสิคๆ ได้ครับ โดยไม่ต้องใช้โน้ตเพลงหรือคอร์ดครับ และบางเพลงก็ไม่ต้องซ้อมมาก่อนด้วย

  ![](https://im.dt.in.th/ipfs/bafybeihnen446bdv2d26t6fr4v2bfqy577cgdki63qhacv7azd7dvoxzfe/image.webp)

- แต่เอาเข้าจริงๆ สกิลการเล่นเปียโนของผม ยังถือว่าห่วยกว่านักดนตรีมืออาชีพหลายอยู่ขั้นเลยครับ
  ผมเคยคุยกับมืออาชีพ หลายๆ คน
  สุดท้ายก็เหมือนว่า ความชอบอย่างเดียวมันไม่พอ
  ทุกคนต่างก็ต้องทุ่มเท
  หาเวลามาซ้อมไล่สเกลแต่ละคีย์ ศึกษาทฤษฎีดนตรี รวมถึงซ้อมเทคนิคต่างๆ ซ้ำแล้วซ้ำอีกจนชำนาญ
  ผมก็ยังไม่ได้อินพอที่จะไปฝึกขนาดนั้น

  ![](https://im.dt.in.th/ipfs/bafybeieuxlqnnjrxcrxpkohwn54mrmcnjkyw4xafbkhxvggsgpxxqcdpli/image.webp)

- ปัจจุบันก็เลยเล่นได้แบบ งูๆ ปลาๆ กดโน้ตถูกบ้างผิดบ้าง เล่นได้แค่บางคีย์
  ถ้าคีย์ไหนที่ไม่คล่องก็ต้องใช้สูตรโกง
  แต่ก็รู้สึกว่าเราอยู่ในจุดที่เราสนุกกับมันและทำให้คนอื่นสนุกตามด้วยได้ครับ
  ซึ่งสำหรับผมก็คิดว่าโอเคแล้วแหละ

  ![](https://im.dt.in.th/ipfs/bafybeibc5732fway4lkcwkgl2zs4vxxo35svdp7nvlut7ujsonnpjcqn3m/image.webp)

## แรงบันดาลใจสำหรับการเขียนโค้ด

- กลับมาที่เรื่องการเขียนโปรแกรมกันดีกว่าครับ
  จากที่ผมคุยกับเพื่อนๆ ผมพบว่าแต่ละคนมีเรื่องที่ทำให้อินกับการเขียนโปรแกรมต่างๆ กันไปครับ

- สำหรับบางคน จุดเริ่มต้นของการเขียนโปรแกรมมาจากการเล่นเกมครับ
  บางคนก็เล่นเกมแบบ Minecraft
  พอเล่นมาถึงจุดนึงก็เริ่มอยาก Mod เกมครับ
  แรกๆ ก็อาจจะเอา Mod ที่คนอื่นทำไว้มาติดตั้ง
  แล้วจนถึงจุดนึงก็อยากทำ Mod เอง แล้วก็เริ่มศึกษา
  หรือบางคนก็ถึงขั้นอยากสร้างเกมเป็นของตัวเอง แล้วก็เริ่มศึกษาจากตรงนั้นครับ

  - สำหรับใครที่อยากสร้างเกม
    มีคอร์สฟรีชื่อ [Code Your First Game ของ Chris DeLeon](https://www.udemy.com/course/code-your-first-game/)
    ก็ไปลองศึกษากันได้ครับ

    ![](https://im.dt.in.th/ipfs/bafybeig3adfnmy4vagqwe4pn26dcdj4xlw22obmlqah2krqlodljvmsvvu/image.webp)

- บางคนอาจจะชอบด้านศิลปะ
  แล้วก็คิดว่าถ้าให้คอมพิวเตอร์วาดรูปให้
  หรือเอาโค้ดมาใช้สร้างภาพเคลื่อนไหว
  ก็น่าจะสร้างรูปสวยๆ หรือกราฟฟิคที่มันเจ๋งๆ ได้ แล้วก็ศึกษาต่อจากตรงนั้นครับ

  - ซึ่งถ้าคุณชอบเรื่อง Creative Coding แล้วล่ะก็
    คอร์ส [Computer Programming ของ Khan Academy](https://www.khanacademy.org/computing/computer-programming) เริ่มจากการสอนภาษา JavaScript เหมือนกัน
    แต่ในคอร์สนั้น ใช้วิธี สอนให้วาดรูป และสร้างภาพเคลื่อนไหวด้วยโค้ดครับ

    ![](https://im.dt.in.th/ipfs/bafybeihhqgt4xnp3eu4uh3oa3qipayrnvi6vxffdz6b7ayrr2ei2xifmou/image.webp)

- สำหรับบางคน อาจจะมีความเป็นนักประดิษฐ์ในตัว
  พอลองเขียนโปรแกรมแล้วเห็นสิ่งที่ตัวเองสร้างสามารถนำใช้งานได้จริง มีประโยชน์กับคนอื่น
  ก็เป็นไฟที่มาเติมพลังให้ได้พัฒนาทักษะการสร้างสรรค์โปรแกรมต่อไปครับ

  - โปรแกรมที่มีประโยชน์ ไม่จำเป็นต้องเป็นโปรแกรมที่เขียนยากหรือซับซ้อนเสมอไปครับ
    อย่างอันนี้เป็นโปรแกรมนาฬิกานับถอยหลังที่ผมเคยทำไว้ใช้เอง เน้นตัวอักษรใหญ่ๆ ใช้งานง่ายๆ
    โปรแกรมนี้เขียนโค้ด JavaScript แค่ประมาณ 40 บรรทัดเองครับ

    ![](https://im.dt.in.th/ipfs/bafybeihsyni3bn36xteyrwho4fzxl4uavjdpm3lcksslpl67cvdh7ounzi/image.webp)

  - อยากยกตัวอย่างให้ดูอีกโปรแกรมนึงครับ
    อย่างเวลาไปกินข้าวกับเพื่อนๆ แล้วต่างคนต่างสั่งอาหารคนละอย่างกัน
    [พี่จาบอนก็ทำแอพนี้ขึ้นมาครับ](https://twitter.com/Jabont/status/1194775856628895745)
    เอาคำนวณว่าหารกันจ่ายยังไงให้แฟร์กับทุกคน

    [![](https://im.dt.in.th/ipfs/bafybeiczsooeblmva4dde4syhedlktdvfzdmk4otwq6tx6aurbuljx63me/image.webp)](https://twitter.com/Jabont/status/1194775856628895745)

- หรือแม้แต่เรื่องที่ไม่เกี่ยวกับโปรแกรมมิ่งหรือเทคโนโลยีเลยก็ตาม บางทีก็สามารถเอามาใช้เป็นโจทย์สำหรับเขียนโปรแกรมได้ครับ
  สมัยก่อนผมเคยเรียนภาษาญี่ปุ่น ต้องจำตัวอักษร Hiragana และ Katakana จำนวน 92 ตัว
  แรกๆ ผมฝึกโดยการคัดตัวอักษร แต่มันน่าเบื่อมากๆ
  ผมเลยลองเขียนโปรแกรมมาช่วยติวตัวเอง ซึ่งก็ช่วยได้เยอะครับ

## Build your own projects!

- สุดท้ายแล้วการเขียนโปรแกรมก็เป็นแค่เครื่องมือนึงที่เอาไว้ใช้แก้ปัญหาต่างๆ ครับ
  ดังนั้นการเขียนโปรแกรม อาจจะไม่ใช่อะไรที่น่าสนใจนักด้วยตัวมันเองครับ

- ผมจึงอยากเชียร์ให้เอาความรู้ต่างๆ ที่ได้จากคอร์สนี้ ไปลองสร้างโปรเจคของตัวเองด้วย
  พอเป็นเรื่องที่คุณสนใจ คุณอาจจะอินกับมันมากขึ้น และมีไฟในการพัฒนาฝีมือมากขึ้นครับ

## คอมมูนิตี้

- อีกเรื่องนึงที่อาจจะช่วยให้เรามีกำลังใจ หรือมีแรงบันดาลใจที่จะฝึกเขียนโปรแกรม คือชุมชนของนักพัฒนาซอฟต์แวร์ครับ
  เราไม่ได้เดินบนทางสายนี้อยู่คนเดียว
  บางทีการมีเพื่อนร่วมทางที่ปรึกษากันได้ ก็จะช่วยให้เราได้เรียนรู้ไปด้วยกันครับ

- ในเฟสบุ๊ค มีกลุ่ม [สมาคมโปรแกรมเมอร์ไทย](https://www.facebook.com/groups/240703846140892) ที่มีคนมาถาม-ตอบกันเป็นประจำ
  มีคำถามทุกรูปแบบ ตั้งแต่คำถามเชิงเทคนิค เรื่องการเรียน จนถึงเรื่องการทำงานและเส้นทางอาชีพครับ

- และวงการ tech
  มีอีเวนต์แบ่งปันความรู้จัดอยู่เรื่อยๆ ครับ
  หลายๆ อีเวนต์สามารถมาร่วมงานได้ฟรี โดยเฉพาะงาน meetup ที่เป็นงานให้คนที่สนใจเรื่องเดียวกันได้มาเจอกันครับ
  สามารถลองเข้าไปดูอีเวนต์ต่างๆ ที่ [Thai Tech Calendar](https://th.techcal.dev/) ได้

- ขอขายของอีกนิดนึง
  มีกลุ่ม Creatorsgarten เป็นกลุ่มที่เพื่อนๆ และชอบสร้างของและชอบจัดอีเวนต์ต่างๆ ร่วมกันสร้างขึ้นมาครับ ผมเองก็อยู่ในกลุ่มนี้ครับ
  มีทั้งอีเวนต์ที่เราจัดกันเอง และอีเวนต์ที่ร่วมกันจัดกับชุมชนต่างๆ ด้วยครับ
  ติดตามอีเวนต์ต่างๆ ที่เราจะจัดได้ทาง[เพจเฟสบุ๊ก Creatorsgarten](https://www.facebook.com/creatorsgarten) และดูคลิปวีดีโอ บันทึกเนื้อหาจากงานต่างๆ ได้ทาง[แชนแนล YouTube](https://www.youtube.com/@creatorsgarten) ครับ

## การเรียนการเขียนโปรแกรมในระดับที่ง่ายขึ้น

- เรื่องสุดท้ายที่อยากจะพูดถึงในบทนี้ คือ
  เราจะสามารถเรียนได้ดี ถ้าเกิดเนื้อหาในบทเรียน อยู่ใกล้ๆ กับระดับความเข้าใจของเราครับ

- คือการจะเขียนโปรแกรมเนี่ย ต้องใช้หลายทักษะพร้อมๆ กัน

  - อย่างแรกคือเราต้องคิดและออกแบบชุดคำสั่ง ที่จะทำให้คอมพิวเตอร์สามารถแก้ปัญหาได้อย่างถูกต้อง — ซึ่งก็ต้องใช้ทักษะในการคิดเป็นขั้นเป็นตอน หรือที่เขาเรียกกันว่า “การคิดเชิงคำนวณ” หรือภาษาอังกฤษคือ **“Computational thinking”** ครับ
  - แค่นั้นไม่พอ เราต้องเขียนโค้ดของเรา ให้ถูกต้องตามหลักของภาษา ต้องพิมพ์คำสั่งต่างๆ ให้ถูกต้องเป๊ะๆ — ซึ่งก็ต้องใช้ทักษะในทางภาษา ทั้งคำศัพท์ต่างๆ และหลักไวยากรณ์ครับ

- สำหรับบางคนอาจจะไม่ใช่เรื่องยาก แต่ก็อาจจะมีบางคนที่รู้สึก overwhelmed
  หรือรู้สึกว่าสิ่งที่กำลังเรียนอยู่มันเกินระดับที่เราสามารถเข้าใจได้ ณ ตอนนี้

- ซึ่งไม่ผิดอะไรถ้าเกิดเราจะไปลองศึกษาในเลเวลที่ง่ายกว่านี้ก่อน แล้วค่อยกลับมาศึกษาคอร์สนี้ครับ

- [มีเว็บ code.org](https://studio.code.org/courses) ที่สอนเรื่อง Computational thinking ผ่านภาษา Scratch ครับ

  ![](https://im.dt.in.th/ipfs/bafybeieyuwjl2ezrvspfh4sv6c5s5gfrb2fnxwq6cjwiujbtstonwahhvy/image.webp)

  - [ในเว็บ CodingThailand.org](https://codingthailand.org/courses) ก็ได้มีการ
    รวบรวมหลักสูตรภาษา Scratch ต่างๆ แบ่งเป็นชั้นปี ตั้งแต่ ป.1 ถึง ป.6 ครับ
    โดยในแต่ละปีก็มีหลายๆ คอร์ส
    และในแต่ละคอร์สก็มีกิจกรรมต่างๆ เยอะมาก

    ![](https://im.dt.in.th/ipfs/bafybeihub3oz7ljotar2uo3uhodovus7cjljuewovekvb5pfbpfybd75eq/image.webp)

  - ในแต่ละกิจกรรม ก็จะมีโจทย์ปัญหา และคำแนะนำให้ครับ — หน้าที่ของเรา คือเอาบล็อกต่างๆ ออกมาจากกล่องเครื่องมือ
    แล้วเอามาต่อกันเพื่อแก้ปัญหาตามที่โจทย์กำหนดครับ

    <video src="https://im.dt.in.th/ipfs/bafybeia5gjdtfr5gra45xh65n3zorsghqtgrgyuoca6mrlsimtjmichkmq/codeorg.mp4" muted autoplay loop controls></video>

    ผมเองก็เพิ่งรู้ได้ไม่นานว่าเดี๋ยวนี้มันมีหลักสูตรพวกนี้ให้เรียนกันตั้งแต่ชั้นประถมศึกษาแล้ว — สมัยผมเนี่ย ไม่มีอะไรแบบนี้เลยครับ
    หลายๆ คนกว่าจะได้เริ่มเรียนเขียนโค้ด ก็ตอนเข้ามหาลัย โดยที่ไม่ได้ผ่านการปูพื้นฐานอะไรมาเลย
    ก็ต้องมาเริ่มจากศูนย์ จนเขียนโค้ดให้เป็น ภายในเวลาแค่เทอมเดียว แล้วพอทำไม่ได้ก็ท้อ หมดกำลังใจ บางคนก็เกลียดการเขียนโปรแกรมไปเลย — ก็นับว่าเป็นเรื่องที่ดีมากๆ ที่เดี๋ยวนี้มีหลักสูตรที่ช่วยปูพื้นฐาน ให้เราสามารถเข้าไปเรียนกันได้ฟรีแล้วครับ

  - นอกจากนี้ ภาษา Scratch ยังสามารถเอามาใช้สร้างเกมและแอปได้ด้วย

    ![](https://im.dt.in.th/ipfs/bafybeidvux7nwm7uhtfjxjjsp5n4n5y44r2xxmhfcwbzlfey67esotj7hi/image.webp)

- สุดท้ายแล้ว
  แต่ละคนก็อาจจะมีวิธีการเรียนรู้ในรูปแบบของตัวเองที่แตกต่างกันไปครับ
  ถ้าเราหาวิธีการเรียนรู้ที่เหมาะกับเราเจอ ก็น่าจะช่วยให้เราสามารถเรียนรู้ได้เร็วขึ้นและสนุกมากขึ้นครับ

- และในโลกอินเตอร์เน็ต มีแหล่งเรียนรู้เกี่ยวกับการเขียนโปรแกรมเต็มไปหมดเลย
  อาจจะเรียนประกอบกับคอร์สนี้ก็ได้
  หรือถ้าไม่ชอบรูปแบบการสอนของคอร์สนี้ ก็สามารถลองไปเรียนคอร์สอื่นๆ แทนได้
  อย่างไรก็ตาม ผมอยากเชียร์ให้ทุกคนที่อ่านมาถึงตรงนี้ ได้ลองศึกษาการเขียนโปรแกรมดู ไม่ทางใด ก็ทางนึงครับ
  เพราะอย่างที่ผมเคยพูดครับ เขียนโปรแกรมเป็นแล้วโคตรเจ๋ง

- โอเค
  ถ้าพร้อมแล้ว เรามาเริ่มเข้าสู่บทเรียนภาษา JavaScript กันเลยครับ

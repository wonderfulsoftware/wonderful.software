---
draft: true
---

# การเรียนรู้การเขียนโปรแกรม

- ถึงในคอร์สนี้เราพยายามออกแบบบทเรียนและเรียบเรียงเนื้อหาต่างๆ ให้เข้าใจง่ายแล้ว
  แต่ก็ปฏิเสธไม่ได้ว่า
  การเขียนโปรแกรมมันยากครับ

## การเขียนโปรแกรมต้องอาศัยการฝึกฝนอย่างมาก

- การเขียนโปรแกรมจนเชี่ยวชาญ
  ต้องอาศัยการฝึกฝนเยอะมากครับ
  ไม่ต่างจากการหัดเล่นดนตรีหรือวาดรูปครับ

  ![](https://im.dt.in.th/ipfs/bafybeifclfhm2vantukuug6nrvli5zit2y7fgltywnnv77pkxrqkmqkvxu/image.webp)

- หากคุณมีความขยันหมั่นเพียรในการศึกษาและฝึกฝน
  ก็จะช่วยให้คุณเขียนโปรแกรมชำนาญขึ้นได้อย่างรวดเร็วครับ
  คนที่ขยันแบบหนักเอาเบาสู้เนี่ย ผมนับถือมากๆ ครับ

- แต่ถ้าหากว่าคุณเป็นคนไม่ขยันเหมือนผม
  คือถ้าเรื่องไหนที่ไม่อินแล้ว มันรู้สึกเหนื่อยหน่ายที่จะต้องมาเรียนและฝึกฝน ต้องฝืนตัวเองอย่างมากแค่เพื่อที่จะผ่านวิชาๆ นึงไปได้
  ถ้าเป็นแบบนั้นแล้วล่ะก็
  ผมขอแนะนำให้ลองหาเรื่องที่ทำให้เรารู้สึกอิน และรู้สึกหลงไหลไปกันมันครับ

## หาเรื่องที่หลงไหล เพื่อให้ฝึกฝนได้โดยไม่เบื่อ

- ผมขอยกตัวอย่างสมัยที่ผมเรียนเปียโนครับ

- สมัยก่อน ทุกๆ สัปดาห์ผมจะไปเรียนเปียโนหลังเลิกเรียน
  ช่วงแรกๆ ก็สนุก และได้ลองเล่นอะไรใหม่ๆ และก็ได้ทักษะพื้นฐาน
  แต่พอเรียนมาเรื่อยๆ ผ่านไปสักเล่มสองเล่ม ก็เริ่มรู้สึกว่า
  เราได้เล่นแค่เพลงที่อยู่หนังสือโน้ตเพลง ซึ่งก็จะมีแต่เพลงโบราณๆ ที่ไม่ได้รู้สึกอินกับมันเลยครับ
  แถมเวลาเล่นก็เล่นคนเดียว ไม่เหมือนวงดนตรีที่เขาเล่นกันหลายๆ คน
  บางทีเวลาซ้อมบางเพลง ตั้งเป้าไว้ว่าจะซ้อมครึ่งชั่วโมง ก็รู้สึกว่า เมื่อไหร่มันจะครบครึ่งชั่วโมงสักที
  จนสุดท้ายผมก็เบื่อและก็ไม่ได้เรียนเปียโนต่อครับ

- แต่มันก็มีบางเพลงที่ผมอยากเล่น ผมเลยลองกดคีย์แล้วฟังดูว่าโน้ตที่เล่นมันถูกไหม
  หรือที่เขาเรียกกันว่าแกะเพลงครับ
  ซึ่งแรกๆ กว่าจะเล่นเพลงนึงได้ ต้องแกะโน้ตทีละตัวเลยครับ ใช้เวลางมกับมันนานมาก
  แต่เวลาที่ผมสามารถเล่นเพลงที่อยากเล่นได้มันรู้สึกดีมากครับ
  และเวลาได้เล่นดนตรีกับเพื่อนๆ มันรู้สึกสนุก รู้สึกเพลิดเพลินไปกันมัน ทำให้สามารถฝึกเล่นได้เรื่อยๆ โดยไม่แทบรู้สึกเบื่อเลย
  รู้ตัวอีกทีเวลาก็ผ่านไปเป็นชั่วโมงๆ แล้ว
  ก็ดูเหมือนขยันซ้อมเนอะ ทั้งๆ ที่เป็นคนไม่ขยันเลย

- ผมก็ทำแบบนี้มา จนปัจจุบันผมสามารถเล่นคีย์บอร์ดได้ โดยการฟังเพลงแล้วเล่นตามครับ
  เวลาใครอยากให้ผมเล่นเพลงไหนที่ผมรู้จักอยู่แล้ว ถ้าไม่ใช่เพลงที่ซับซ้อนหรือเล่นยาก ผมสามารถเล่นแบบเบสิคๆ ได้เลยครับ แม้ว่าจะไม่มีโน้ตเพลง และไม่เคยซ้อมเพลงนั้นมาก่อน เพราะผมเองอ่านโน้ตเพลงไม่ออกครับ

- แต่เอาจริง สกิลการเล่นเปียโนของผม ยังถือว่าห่างไกลอีกมากจากนักดนตรีมืออาชีพครับ
  ผมเคยคุยมืออาชีพ หลายๆ คน สุดท้ายความชอบอย่างเดียวมันไม่พอ มืออาชีพทุกคนต่างก็ต้องทุ่มเท เจียดเวลามาซ้อมไล่สเกลแต่ละคีย์ ซ้อมเทคนิคต่างๆ ซ้ำแล้วซ้ำอีกจนชำนาญ ผมก็ยังไม่ได้อินพอที่จะไปฝึกขนาดนั้น
  ปัจจุบันผมเลยเล่นดนตรีได้แบบ งูๆ ปลาๆ ก็คือเล่นได้แค่บางคีย์ครับ
  ถ้าคีย์ไหนไม่คล่องก็ใช้สูตรโกงที่เรียกว่าการ Transpose เอา
  แถมยังกดโน้ตถูกๆ ผิดๆ อยู่บ่อยๆ
  แต่ก็รู้สึกว่าเราอยู่ในจุดที่เราสนุกกับมันและทำให้คนอื่นสนุกตามด้วยได้ครับ
  ซึ่งสำหรับผมก็คิดว่าโอเคแล้วแหละ

## แรงบันดาลใจสำหรับการเขียนโค้ด

- กลับมาที่เรื่องการเขียนโปรแกรมกันดีกว่าครับ
  กลับมาที่เรื่องการเขียนโปรแกรมกันดีกว่าครับ
  จากที่ผมคุยกับเพื่อนๆ ผมพบว่าแต่ละคนมีเรื่องที่ทำให้อินกับการเขียนโปรแกรมต่างๆ กันไปครับ

- สำหรับบางคน จุดเริ่มต้นของการเขียนโปรแกรมมาจากการเล่นเกมครับ
  บางคนก็เล่นเกมแบบ Minecraft
  พอเล่นมาถึงจุดนึงก็เริ่มอยาก Mod เกมครับ
  แรกๆ ก็อาจจะเอา Mod ที่คนอื่นทำไว้มาติดตั้ง
  แล้วจนถึงจุดนึงก็อยากทำ Mod เอง แล้วก็เริ่มศึกษา
  หรือบางคนก็ถึงขั้นอยากสร้างเกมเป็นของตัวเอง แล้วก็เริ่มศึกษาจากตรงนั้นครับ

  - สำหรับคนที่อยากเขียนเกม
    ลองไปเรียนคอร์ส [Code Your First Game ของ Chris DeLeon](https://www.udemy.com/course/code-your-first-game/) ดูได้ครับ

- บางคนอาจจะชอบด้านศิลปะ
  แล้วก็คิดว่าถ้าให้คอมพิวเตอร์วาดรูปให้
  หรือเอาโค้ดมาใช้สร้างภาพเคลื่อนไหว
  ก็น่าจะสร้างรูปสวยๆ หรือกราฟฟิคที่มันเจ๋งๆ ได้ แล้วก็ศึกษาต่อจากตรงนั้นครับ

  - สำหรับคนที่สนใจเรื่อง Creative Coding
    ลองเรียนคอร์ส [Computer Programming จาก Khan Academy](https://www.khanacademy.org/computing/computer-programming) ดูได้ครับ
    คอร์สนี้สอนภาษา JavaScript ผ่านการวาดรูปด้วยโค้ด

- สำหรับบางคน
  เวลาเขียนโปรแกรมแล้ว เห็นสิ่งที่ตัวเองสร้าง สามารถนำใช้งานได้จริง และมีประโยชน์กับตัวเองและคนอื่น
  ก็เป็นไฟที่มาเติมพลังให้เราพัฒนาทักษะการเขียนโปรแกรมต่อไปครับ

- หรือแม้แต่เรื่องที่ไม่เกี่ยวกับโปรแกรมมิ่งหรือเทคโนโลยีเลยก็ตาม บางทีก็สามารถเอามาใช้เป็นโจทย์สำหรับเขียนโปรแกรมได้ครับ
  สมัยก่อนผมเคยเรียนภาษาญี่ปุ่น ต้องจำตัวอักษร Hiragana และ Katakana จำนวน 92 ตัว
  แรกๆ ผมฝึกโดยการคัดตัวอักษร แต่มันน่าเบื่อมากๆ
  ผมเลยลองเขียนโปรแกรมมาช่วยติวตัวเอง ซึ่งก็ช่วยได้เยอะครับ

- สุดท้ายแล้วการเขียนโปรแกรมก็เป็นแค่เครื่องมือนึงที่เอาไว้ใช้แก้ปัญหาต่างๆ ครับ
  ดังนั้นสำหรับบางคน การเรียนเขียนโปรแกรมเพื่อให้เขียนโปรแกรมเป็น อาจจะไม่น่าสนุกเท่ากับ การเรียนเขียนโปรแกรมเพื่อเป็นเครื่องมือไว้แก้ปัญหากับสิ่งที่เราอินครับ

## Build your own projects!

- ผมจึงอยากเชียร์ให้เอาความรู้ที่ได้จากคอร์สนี้ ไปลองสร้างโปรเจคของตัวเองด้วย
  ถึงแม้คอร์สนี้เราจะมีโปรเจคที่เราจะทำกันในคอร์ส แต่คุณสามารถเอาสิ่งที่เรียนรู้ไปลองทำโปรเจคเพิ่มเติมของคุณเองได้
  พอเป็นเรื่องที่คุณสนใจ คุณอาจจะอินกับมันมากขึ้น และมีไฟในการพัฒนาฝีมือมากขึ้นครับ

- ปัจจุบันคนที่ไม่ได้รู้จักผมมากอาจจะคิดว่าผมเป็นคนขยัน เพราะในโปรไฟล์ GitHub ผมก็มีโปรเจคอยู่กว่า 700 โปรเจค
  แต่ถ้าใครรู้จักผมจริงๆ จะรู้ว่าผมไม่ได้ขยันเลย
  แต่ผมเสพติดการสร้างซอฟต์แวร์ เขียนโปรแกรมเอามันส์ จนเป็นงานอดิเรกครับ
  เขียนในสิ่งที่ตัวเองอยากเขียน เรื่องไหนที่อินก็ลองทำ พอเบื่อก็หยุด
  เหมือนคนที่ชอบวาดรูป ร้องเพลง หรือเล่นดนตรี แล้วทำเป็นงานอดิเรกอย่างสม่ำเสมอน่ะครับ พอชั่วโมงบินเยอะขึ้นก็จะเชี่ยวชาญขึ้นเองโดยธรรมชาติ

## คอมมูนิตี้

- อีกเรื่องนึงที่อาจจะช่วยให้เรามีกำลังใจ หรือมีแรงบันดาลใจที่จะฝึกเขียนโปรแกรม คือชุมชนของนักพัฒนาซอฟต์แวร์ครับ
  เราไม่ได้เดินบนทางสายนี้อยู่คนเดียว
  บางทีการมีเพื่อนร่วมทางที่ปรึกษากันได้ ก็จะช่วยให้พัฒนาฝีมือไปด้วยกันได้ครับ

- ในเฟสบุ๊ค มีกลุ่ม [สมาคมโปรแกรมเมอร์ไทย](https://www.facebook.com/groups/240703846140892) ที่มีคนมาถาม-ตอบกันเป็นประจำ
  มีคำถามทุกรูปแบบ ตั้งแต่คำถามเชิงเทคนิค เรื่องการเรียน จนถึงเรื่องการทำงานและเส้นทางอาชีพครับ

- และวงการ tech
  มีอีเวนต์แบ่งปันความรู้จัดอยู่เรื่อยๆ ครับ
  หลายๆ อีเวนต์สามารถมาร่วมงานได้ฟรี โดยเฉพาะงาน meetup ที่เป็นงานให้คนที่สนใจเรื่องเดียวกันได้มาเจอกันครับ
  สามารถลองเข้าไปดูอีเวนต์ต่างๆ ที่ [Thai Tech Calendar](https://th.techcal.dev/) ได้

- ขอขายของอีกนิดนึง
  มีกลุ่ม Creatorsgarten เป็นกลุ่มที่เพื่อนๆ และชอบสร้างของและชอบจัดอีเวนต์ต่างๆ ร่วมกันสร้างขึ้นมาครับ ผมเองก็อยู่ในกลุ่มนี้ครับ
  มีทั้งอีเวนต์ที่เราจัดกันเอง และอีเวนต์ที่ร่วมกันจัดกับชุมชนต่างๆ ด้วยครับ
  ติดตามงานต่างๆ ที่เราจะจัดได้ทาง[เพจเฟสบุ๊ก Creatorsgarten](https://www.facebook.com/creatorsgarten) ครับ
  และดูคลิปวีดีโอจากงานต่างๆ ได้ทาง[แชนแนล YouTube](https://www.youtube.com/@creatorsgarten) ครับ

## การเรียนการเขียนโปรแกรมในระดับที่ง่ายขึ้น

- เรื่องสุดท้ายที่อยากจะพูดถึงในบทนี้ คือ
  เราจะสามารถเรียนได้ดี ถ้าเกิดเนื้อหาในบทเรียน อยู่ใกล้ๆ กับระดับความเข้าใจของเราครับ

- คือการจะเขียนโปรแกรมเนี่ย ต้องใช้หลายทักษะพร้อมๆ กัน

  - อย่างแรกคือเราต้องคิดและออกแบบชุดคำสั่ง ที่จะทำให้คอมพิวเตอร์สามารถแก้ปัญหาได้อย่างถูกต้อง — ซึ่งก็ต้องใช้ทักษะในการคิดเป็นขั้นเป็นตอน หรือที่เขาเรียกกันว่า “การคิดเชิงคำนวณ” หรือภาษาอังกฤษคือ “Computational thinking” ครับ
  - แค่นั้นไม่พอ เราต้องเขียนโค้ดของเรา ให้ถูกต้องตามหลักของภาษา ต้องพิมพ์คำสั่งต่างๆ ให้ถูกต้องเป๊ะๆ — ซึ่งก็ต้องใช้ทักษะในทางภาษา ทั้งคำศัพท์ต่างๆ และหลักไวยากรณ์ครับ

- ซึ่งสำหรับบางคนอาจจะไม่ใช่เรื่องยากครับ
  แต่ก็อาจจะมีบางคนที่รู้สึก overwhelmed เหมือนแบบว่า อะไรต่างๆ ถาโถมเข้ามาพร้อมๆ กันหมด จนมันเยอะเกินที่จะรับไหว ณ ตอนนี้
  หรือรู้สึกว่าสิ่งที่กำลังเรียนอยู่มันเกินระดับความเข้าใจของเรา ณ ตอนนี้

- ซึ่งไม่ผิดอะไรถ้าเกิดเราจะไปลองศึกษาในเลเวลที่ง่ายกว่านี้ก่อน แล้วค่อยกลับมาศึกษาคอร์สนี้ครับ

- ตัวอย่างเช่น
  ถ้าใครอยากศึกษาแบบโฟกัสเรื่องการคิดเชิงคำนวณ​ ก็สามารถลองเรียนรู้ผ่านภาษา Scratch ได้ครับ ภาษา Scratch เป็นภาษาโปรแกรมมิ่งที่ออกแบบมาเป็นเครื่องมือการเรียนรู้สำหรับฝึกทักษะการคิดเชิงคำนวณโดยเฉพาะครับ
  ในภาษา Scratch เราจะไม่ต้องพิมพ์โค้ด แต่ใช้วิธีต่อบล็อกเป็นคำสั่งแทนครับ

  [![](https://im.dt.in.th/ipfs/bafybeifysye7nk4zpxy7y2vydxzzv5zjxpjzq2xafttjwood7r5dnadkfi/image.webp)](https://studio.code.org/projects/dance/zDDVcXAaGv-O-wuXn45ba4mZm6uz9wJAyJSsvONN19Y/view?lang=th-TH)

- สุดท้ายแล้ว
  แต่ละคนก็อาจจะมีวิธีการเรียนรู้ในรูปแบบของตัวเองที่แตกต่างกันไปครับ
  ถ้าเราหาวิธีการเรียนรู้ที่เหมาะกับเราเจอ ก็น่าจะช่วยให้เราสามารถเรียนรู้ได้เร็วขึ้นและสนุกมากขึ้นครับ
  ในบทเสริมหัวข้อ [“แหล่งเรียนรู้อื่นๆ”](./resources.html) จะมีลิงค์ไปยังคอร์สฟรี หนังสือฟรี และแหล่งความรู้อื่นๆ ครับ
  อาจจะเรียนประกอบกับคอร์สนี้ก็ได้
  หรือถ้าไม่ชอบวิธีการสอนของคอร์สนี้ ก็สามารถลองไปเรียนคอร์สอื่นๆ แทนได้
  อย่างไรก็ตาม ผมอยากเชียร์ให้ทุกคนที่ฟังผมอยู่ตอนนี้ ได้ลองศึกษาการเขียนโปรแกรมทางใดทางนึงครับ
  เพราะอย่างที่ผมเคยพูดครับ เขียนโปรแกรมเป็นแล้วโคตรเจ๋ง

- โอเค
  ถ้าพร้อมแล้ว เรามาเริ่มเข้าสู่บทเรียนภาษา JavaScript กันเลยครับ

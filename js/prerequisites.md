---
draft: true
---

# พื้นฐานที่ควรมี

สำหรับคอร์สนี้ เราคาดว่าคุณจะมีพื้นฐานต่อไปนี้ครับ:

- **คอมพิวเตอร์** — ขอแนะนำให้ใช้คอมพิวเตอร์ในการศึกษาคอร์สนี้ครับ
  จะใช้ระบบปฏิบัติการ Windows, Mac หรือ Linux ก็ได้
  แต่ไม่แนะนำให้ใช้มือถือหรือแท็บเล็ตในการศึกษาคอร์สนี้
  เพราะในคอร์สนี้จะมีกิจกรรมที่ให้ลงมือปฏิบัติค่อนข้างเยอะ
  ซึ่งเครื่องมือต่างๆ เช่น JavaScript Console ไม่มีให้ใช้บนมือถือหรือแท็บเล็ต

- **ความรู้เรื่องการใช้งานคอมพิวเตอร์ขั้นพื้นฐาน** — อย่างเช่น
  รู้จักระบบไฟล์และโฟลเดอร์ในคอมพิวเตอร์ในระดับผู้ใช้งานทั่วไป
  และรู้จักการใช้งานเว็บเบราว์เซอร์ เช่น Google Chrome

- **เบราว์เซอร์ Google Chrome** — ความจริงสามารถใช้เบราว์เซอร์อะไรก็ได้
  แต่เนื้อหาในคอร์สนี้จะใช้ Google Chrome เป็นตัวอย่างทั้งหมด
  หากคุณใช้ Google Chrome สิ่งที่คุณเห็นจริงก็น่าจะใกล้เคียงกับเนื้อหาในคอร์สมากกว่าใช้เบราว์เซอร์อื่นๆ
  และอยากจะแนะนำให้ใช้ Google Chrome แบบภาษาอังกฤษครับ
  ถ้าใช้ภาษาไทยอาจจะงงกับชื่อเมนูต่างๆ ได้ครับ

- **ภาษาอังกฤษพื้นฐาน** — ถึงแม้เนื้อหาในคอร์สนี้จะเป็นภาษาไทย
  แต่การจะเขียนโปรแกรม ต้องอาศัยการศึกษาด้วยตัวเองค่อนข้างเยอะ ไม่สามารถพึ่งให้คอร์สเรียนสอนทุกอย่างที่ต้องรู้ได้
  แต่องค์ความรู้ต่างๆ ในโลกของโปรแกรมมิ่ง — ไม่ว่าจะเป็นเอกสาร คู่มือ บทเรียน หรือแหล่งอ้างอิงต่างๆ — ส่วนมากจะเป็นภาษาอังกฤษครับ

- **การพิมพ์ดีด** — การมีพื้นฐานการพิมพ์ดีดที่ดี จะช่วยให้เขียนโปรแกรมได้ง่ายขึ้น
  เพราะว่าพลังสมองของเรามีจำกัดครับ
  ถ้าเราสามารถพิมพ์สิ่งที่ต้องการออกมาได้โดยไม่ต้องมาคอยหาว่าปุ่มอะไรอยู่ตรงไหน
  ก็จะได้เอาพลังสมองไปใช้ได้อย่างเต็มที่ กับการออกแบบลอจิคของโปรแกรม และการเขียนโค้ดให้ถูกต้องตามหลักของภาษา

  ![](https://im.dt.in.th/ipfs/bafybeictarquxfk4bmwkegr2m2cxtnd2cisnwbypddl2l7pvp5e3ldq6s4/image.webp)

  ถ้าคุณอยากรู้ว่าปัจจุบันคุณพิมพ์ได้กี่คำต่อนาที ควรพิมพ์ได้เร็วกี่คำต่อนาที หรืออยากรู้ว่ามีวิธีฝึกพิมพ์ดีดอย่างไรบ้าง สามารถดูบทเสริมเรื่อง [“การพิมพ์ดีด”](./typing.md) ได้

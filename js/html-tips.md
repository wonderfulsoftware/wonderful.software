# เรื่องน่ารู้เกี่ยวกับ HTML

- เดี๋ยวบทต่อไป เราจะกลับไปเรียนภาษา JavaScript กันแล้ว
  ในตอนนี้ จะส่งท้ายด้วยเรื่องน่ารู้ต่างๆ เกี่ยวกับ HTML กันก่อนครับ

## แก้ปัญหาหน้าเว็บแสดงผลขนาดเล็กบนมือถือ

- ถ้าเราเขียน HTML แบบปกติ แล้วเปิดดูบนมือถือ
  จะพบว่าหน้าเว็บจะแสดงผลเล็กมาก ๆ ครับ

- วิธีแก้คือ
  ใส่โค้ดนี้เข้าไปใน `<head>` ของหน้าเว็บครับ

  ```html
  <meta name="viewport" content="width=device-width, initial-scale=1.0" />
  ```

- element อันนี้จะทำหน้าที่บอกเว็บเบราว์เซอร์ ให้แสดงผลเว็บไซต์ในขนาดปกติ ไม่ต้องย่อส่วนหน้าเว็บ

## เอาของจากเว็บอื่นมาแปะ (Embed)

- บางเว็บ เราสามารถเอาเนื้อหาจากอีกเว็บมาใส่ในหน้าเว็บของเราได้
  เรียกว่าเป็นการ Embed เนื้อหา

- ตัวอย่างเช่น ในวีดีโอ YouTube
  สามารถกด Share แล้วเลือก Embed ก็จะมีโค้ดให้ก๊อปปี้มาใส่ในหน้าเว็บของเราได้

- หรือ Google Maps, Google Calendar, Google Forms, Google Sheets, Google Slides, โพสต์จาก Facebook, Instagram และอื่นๆ
  ก็สามารถเอามา Embed บนหน้าเว็บได้เช่นกัน
  ดูตัวอย่างต่างๆ ที่ <https://test-embedding-stuff.glitch.me/>

## ใช้ CSS Framework

- ปกติถ้าเราไม่เขียน CSS เลย หน้าเว็บเราก็จะดูไม่ค่อยสวยงามเท่าไหร่

- ถ้าเรายังไม่พร้อมเขียน CSS ด้วยตัวเอง
  เราสามารถใช้งานสิ่งที่เรียกว่า “CSS framework” ได้ครับ ซึ่งเป็นโค้ด CSS สำเร็จรูปที่เราสามารหยิบมาใช้ในโปรเจคเราได้เลย
  ตัวนึงที่มีชื่อเสียงมากๆ คือ [Bootstrap](https://getbootstrap.com/)
  ในเว็บของ Bootstrap ก็มีคู่มือที่ค่อนข้างละเอียด และมีตัวอย่างให้ดูเยอะ
  สามารถก๊อบโค้ดมาแล้วดัดแปลงได้เลยครับ

- ข้อดีคือเว็บของเรา อย่างน้อยก็ดูดีกว่าไม่ใส่ CSS เลย
  เวลาผมสร้างเว็บแบบเน้นการใช้งาน ไม่เน้นสวย หรือไม่ได้ต้องการให้เว็บมีเอกลักษณ์เฉพาะตัว
  แต่อย่างน้อยก็ให้มันดูดีอยู่บ้าง ผมก็จะเลือกใช้ Bootstrap ครับ

- แต่ข้อเสียคือ ตัวไฟล์ CSS ของ Bootstrap มีขนาดค่อนข้างใหญ่ อาจจะทำให้เว็บโหลดช้าลงนิดนึง
  หรือบางทีถ้าเราทำเว็บให้ดูมีเอกลักษณ์เฉพาะตัว แล้วโค้ดเดิมของ Bootstrap ไม่เข้ากับดีไซน์ที่เราต้องการ
  ก็อาจจะต้องเขียนโค้ด CSS เพิ่มเติมเข้าไปจำนวนมาก
  จนบางที Bootstrap ก็อาจจะไม่ตอบโจทย์เราได้เท่าไหร่

- นอกจาก Bootstrap
  ปัจจุบันก็มีเครื่องมืออื่นๆ หลายตัวให้เลือกใช้
  เช่น อีกตัวที่ค่อนข้างดังก็คือ Tailwind CSS
  ซึ่งจะมีวิธีใช้งานที่แตกต่างกันค่อนข้างมาก ถ้าสนใจก็ไปลองศึกษากันดูได้ครับ

- ถ้าเราไม่ได้แคร์เรื่องความสวยงามมาก ก็อาจจะใช้ CSS Framework เป็นหลักได้
  แต่ถ้าอยากเอาจริงเอาจังเรื่องความสวยงาม ต้องการสร้างเว็บให้ตรงตามดีไซน์เป๊ะๆ ได้ ก็จะแนะนำว่าให้ศึกษาเรื่อง CSS จนถึงระดับที่สามารถขึ้นหน้าเว็บได้โดยไม่ต้องใช้ CSS Framework ครับ
  วิธีเรียนรู้ และฝึกวิชา CSS ที่ดีมากๆ วิธีนึง ก็คือ ลองเข้าไปดูเว็บไซต์ที่เราชื่นชอบ แล้วลองเลียนแบบเว็บนั้นดูครับ

## What’s next

- โอเค ตอนนี้เราก็ได้เรียนรู้เกี่ยวกับ HTML มาพอหอมปากหอมคอแล้ว
  ต่อไปเราจะกลับไปเรียนรู้เรื่องภาษา JavaScript กันต่อ
  โดยในแต่ละเรื่องที่เราเรียน เราก็จะสร้างมินิโปรเจค เพื่อเอาความรู้มาประยุกต์ใช้กันด้วยครับ

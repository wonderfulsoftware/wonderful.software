# เรื่องน่ารู้เกี่ยวกับ HTML

เดี๋ยวบทต่อไป เราจะกลับไปเรียนภาษา JavaScript กันแล้ว
ในตอนนี้ จะส่งท้ายด้วยเรื่องน่ารู้ต่างๆ เกี่ยวกับ HTML กันก่อนครับ

## แก้ปัญหาหน้าเว็บแสดงผลขนาดเล็กบนมือถือ

- ถ้าเราเขียน HTML แบบปกติ แล้วเปิดดูบนมือถือ
  จะพบว่าหน้าเว็บจะแสดงผลเล็กมาก ๆ ครับ

  ![](https://im.dt.in.th/ipfs/bafybeidpxoot4nethav3dcfidxsjymx7cg5vtucgr33zkbg4aa7afxxx4u/image.webp)

  :::info ทำไมเว็บจึงแสดงผลเล็กขนาดนั้น?

  ที่เป็นแบบนั้นก็เพราะว่า 16 ปีแรกของโลกบนเว็บ เราเปิดเว็บผ่านคอมพิวเตอร์เท่านั้น ในยุคนั้น มือถือยังไม่สามารถเข้าเว็บได้แบบคอมพิวเตอร์ได้

  ตอนที่มือถือเริ่มเข้าเว็บต่างๆ ได้ (เมื่อ Apple เปิดตัว iPhone ในปี 2007)
  หน้าเว็บส่วนมากในช่วงนั้น ถูกออกแบบมาสำหรับหน้าจอขนาดใหญ่
  เว็บเบราว์เซอร์บนมือถือ จึงต้องย่อขนาดของเว็บ เพื่อให้เว็บที่ออกแบบสำหรับหน้าจอขนาดใหญ่แสดงผลได้อย่างถูกต้อง

  :::

- วิธีแก้คือ
  ใส่โค้ดนี้เข้าไปใน `<head>` ของหน้าเว็บครับ

  <!-- prettier-ignore -->
  ```html{2}
  <head>
    <meta name="viewport" content="width=device-width, initial-scale=1.0">
  </head>
  ```

  element นี้ เรียกว่า [viewport meta tag](https://developer.mozilla.org/en-US/docs/Web/HTML/Viewport_meta_tag) จะทำหน้าที่บอกเว็บเบราว์เซอร์ ให้แสดงผลเว็บไซต์ในขนาดปกติ ไม่ต้องย่อส่วนหน้าเว็บ

  ![](https://im.dt.in.th/ipfs/bafybeicynashtuiamxdd7c35sh73ipt7ciatlm6sktsgdhtanvbyfrdtwe/image.webp)

## เอาของจากเว็บอื่นมาแปะ (embed)

- บางเว็บ เราสามารถเอาเนื้อหาจากอีกเว็บมาใส่ในหน้าเว็บของเราได้
  เรียกว่าเป็นการฝัง หรือ embed เนื้อหา

- ตัวอย่างเช่น ในวิดีโอ YouTube
  สามารถกด share แล้วเลือก embed ก็จะมีโค้ดให้ก๊อปปี้มาใส่ในหน้าเว็บของเราได้

- หรือ Google Maps, Google Calendar, Google Forms, Google Sheets, Google Slides, โพสต์จาก Facebook, Instagram และอื่นๆ
  ก็สามารถเอามา Embed บนหน้าเว็บได้เช่นกัน

  :::tip ดูตัวอย่าง

  1. [คลิกที่นี่เพื่อเปิดหน้าเว็บตัวอย่าง](https://test-embedding-stuff.glitch.me/)
  2. คลิกดูตัวอย่างต่างๆ
  3. คลิกขวาในพื้นที่ว่างบนหน้าเว็บ แล้วเลือก “View Page Source” เพื่อดูโค้ด HTML ที่ใช้

  :::

## ใช้ CSS Framework

- ปกติถ้าเราไม่เขียน CSS เลย หน้าเว็บเราก็จะดูไม่ค่อยสวยงามเท่าไหร่

- ถ้าเรายังไม่พร้อมเขียน CSS ด้วยตัวเอง
  เราสามารถใช้งานสิ่งที่เรียกว่า “CSS framework” ได้ครับ ซึ่งเป็นโค้ด CSS สำเร็จรูปที่เราสามารหยิบมาใช้ในโปรเจกต์เราได้เลย
  ตัวนึงที่มีชื่อเสียงมากๆ คือ [Bootstrap](https://getbootstrap.com/)
  ในเว็บของ Bootstrap ก็มีคู่มือที่ค่อนข้างละเอียด และมีตัวอย่างให้ดูเยอะ
  สามารถก๊อบโค้ดมาแล้วดัดแปลงได้เลยครับ

  ![](https://im.dt.in.th/ipfs/bafybeihkndzsefocpn2jiqdl7nxwafcn6liqqchy2wbhfkz3nbnu4e4tzq/image.webp)

  :::info ตัวอย่างการนำ bootstrap มาใช้

  - ภาพที่ 1 คือฟอร์มที่ไม่ได้ตกแต่งอะไรเลย (<a href="/js/examples/html-tips/login-1.html" target="_blank">ดูตัวอย่าง</a>)
  - ภาพที่ 2 คือฟอร์มที่ใส่ CSS ของ Bootstrap เข้าไป แต่ยังใช้โค้ด HTML เดิม (<a href="/js/examples/html-tips/login-2.html" target="_blank">ดูตัวอย่าง</a>)
  - ภาพที่ 3 คือฟอร์มที่นำโค้ด HTML มาแก้ไขให้เข้ากับ Bootstrap มากขึ้น
    โดยใช้คอมโพเนนต์ต่างๆ เช่น [Button](https://getbootstrap.com/docs/5.3/components/buttons/#variants), [Card](https://getbootstrap.com/docs/5.3/components/card/#header-and-footer), [Form control ต่างๆ](https://getbootstrap.com/docs/5.3/forms/form-control/) และ [Navbar](https://getbootstrap.com/docs/5.3/components/navbar/#color-schemes) (<a href="/js/examples/html-tips/login-3.html" target="_blank">ดูตัวอย่าง</a>)

  :::

- ข้อดีคือเว็บของเรา อย่างน้อยก็ดูดีกว่าไม่ใส่ CSS เลย
  เวลาผมสร้างเว็บแบบเน้นการใช้งาน ไม่เน้นสวย หรือไม่ได้ต้องการให้เว็บมีเอกลักษณ์เฉพาะตัว
  แต่อย่างน้อยก็ให้มันดูดีอยู่บ้าง ผมก็จะเลือกใช้ Bootstrap ครับ

- แต่ข้อเสียคือ ตัวไฟล์ CSS ของ Bootstrap มีขนาดค่อนข้างใหญ่ อาจจะทำให้เว็บโหลดช้าลงนิดนึง
  หรือบางทีถ้าเราทำเว็บให้ดูมีเอกลักษณ์เฉพาะตัว แล้วโค้ดเดิมของ Bootstrap ไม่เข้ากับดีไซน์ที่เราต้องการ
  ก็อาจจะต้องเขียนโค้ด CSS เพิ่มเติมเข้าไปจำนวนมาก
  จนบางที Bootstrap ก็อาจจะไม่ตอบโจทย์เราได้เท่าไหร่

- ถ้าเราไม่ได้แคร์เรื่องความสวยงามมาก ก็อาจจะใช้ CSS Framework เป็นหลักได้
  แต่ถ้าอยากเอาจริงเอาจังเรื่องความสวยงาม ต้องการสร้างเว็บให้ตรงตามดีไซน์เป๊ะๆ ได้ ก็จะแนะนำว่าให้ศึกษาเรื่อง CSS จนถึงระดับที่สามารถขึ้นหน้าเว็บได้โดยไม่ต้องใช้ CSS Framework ครับ

  ::: info เครื่องมืออื่นๆ นอกจาก Bootstrap
  ปัจจุบันมีเครื่องมืออื่นๆ หลายตัวให้เลือกใช้
  อีกตัวที่ค่อนข้างดังก็คือ [Tailwind CSS](https://tailwindcss.com/) ซึ่งเรียนรู้ค่อนข้างง่าย แต่ต้องใช้ความรู้พื้นฐานค่อนข้างเยอะ และวิธีใช้งานที่แตกต่างกันค่อนข้างมาก
  ถ้าสนใจก็ไปลองศึกษากันดูได้ครับ
  :::

### ฝึก CSS โดยการเลียนแบบเว็บไซต์ที่ชื่นชอบ

- วิธีเรียนรู้ และฝึกวิชา CSS ที่ดีมากๆ วิธีนึง ก็คือ ลองเข้าไปดูเว็บไซต์ที่เราชื่นชอบ แล้วลองเลียนแบบเว็บนั้นดูครับ

- ตัวอย่างเช่น
  ผมอยากเลียนแบบเว็บไซต์ [Skooldio Tutorials](https://tutorials.skooldio.com/) ดู

  ![](https://im.dt.in.th/ipfs/bafybeigaocvja4a5qwtplf4qctnwthyfsta4sxiteuw6wmxhemgyolrlai/image.webp)

  แต่ถ้าขึ้นเว็บทั้งหน้า ก็อาจจะเหนื่อยไปหน่อย
  เลยจะทำแค่ section “กำลังเป็นที่นิยม” ดูครับ
  แต่ละคนก็อาจจะมีเว็บที่ชื่นชอบต่างกัน ก็กำหนดโจทย์ให้ตัวเองได้เลยครับ

  ค่อยๆ ทำ
  ค่อยๆ แก้
  จนเราพอใจกับผลลัพธ์ — ถ้าอยากรู้ว่าตรงไหนเขาทำยังไง ก็คลิกขวาแล้ว Inspect ดูครับ

  <YouTube id="mLhLDgxZJz0" />

  :::tip การสร้างหน้าเว็บตามแบบ ต้องใช้เวลาและความใจเย็น
  ในคลิปนี้ผมเร่งความเร็วแบบสุดๆ เลย — แต่เวลาทำจริง อาจจะต้องใจเย็นกับมันหน่อยนะครับ
  ถ้าเป็นมือใหม่ ก็อาจจะใช้เวลาทั้งวันครับ แต่ถ้าเราสนุกกับมันก็จะไม่รู้สึกว่ามันนานครับ
  และยิ่งเราฝึกเยอะๆ มันก็จะยิ่งง่ายขึ้นเรื่อยๆ ครับ ถ้าเริ่มคล่องแคล่วขึ้น ก็อาจจะใช้เวลาเหลือสักชั่วโมงเดียว
  และถ้าฝึกฝนมาเป็นสิบปี อาจจะใช้เวลาสักครึ่งชั่วโมง หรือน้อยกว่านั้นได้ครับ
  :::

## What’s next

ตอนนี้เราก็ได้เรียนรู้เกี่ยวกับ HTML มาพอหอมปากหอมคอแล้ว
ต่อไปเราจะกลับไปเรียนรู้เรื่องภาษา JavaScript กันต่อครับ

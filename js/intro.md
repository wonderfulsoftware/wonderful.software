---
draft: true
---

# เขียนโปรแกรมเป็นแล้วทำอะไรได้

- ขอต้อนรับทุกท่านเข้าสู่คอร์ส “Intro to programming with JavaScript”
  ในคอร์สนี้เราจะมารู้จักกับโลกของการเขียนโปรแกรมกัน

- ว่าแต่ เราเขียนโปรแกรมกันไปทำไม
  เขียนเป็นแล้วทำอะไรได้?

- ผมมองว่า **คนที่เขียนโปรแกรมเป็น เหมือนว่าเขามีเวทมนตร์หรือพลังพิเศษสักอย่าง**
  ที่เขาสามารถสื่อสารกับคอมพิวเตอร์แล้วเข้าใจ สามารถให้มันทำงานตามที่เขาสั่งได้

- ในโลกของคอมพิวเตอร์ มีภาษาโปรแกรมมิ่งให้เลือกใช้อยู่หลายภาษามาก
  โดยในคอร์สนี้เราจะมาทำความรู้จักกับภาษาหนึ่งที่ชื่อว่า “JavaScript”
  ซึ่งเป็นภาษาที่ใกล้ตัวพวกเรามากๆ

  ::: warning ภาษา JavaScript กับภาษา Java เป็นคนละภาษากัน

  ในโลกของคอมพิวเตอร์ยังมีภาษาอีกภาษานึง ที่ดังมากๆ ชื่อว่า “Java”
  แต่ถึงชื่อของมันจะคล้ายๆ กับ JavaScript
  แต่สองภาษานี้เป็นคนละภาษากันโดยสิ้นเชิง
  (เหมือนคำว่า “แมว” กับ “แมวน้ำ” ที่มีความหมายไม่เหมือนกันเลย)
  หากคุณขี้เกียจพูดชื่อภาษา JavaScript แบบเต็มๆ ขอแนะนำให้ย่อเป็น “JS” แทน

  :::

## ร่ายคาถา

- หากคุณมีคอมพิวเตอร์ใช้ และมีโปรแกรมเว็บเบราว์เซอร์ อย่างเช่น Google Chrome
  **เพียงเท่านี้คุณก็อยู่ห่างจากโลกเวทมนตร์นี้อยู่แค่เพียง 3 คลิกเท่านั้น!**

  ลองเปิดเว็บ Google ขึ้นมา
  (1) คลิกขวา
  (2) เลือกเมนู Inspect
  (3) แล้วจะมีสิ่งที่เรียกว่า Developer tools (เครื่องมือสำหรับนักพัฒนา) โผล่ขึ้นมา

  ![](https://im.dt.in.th/ipfs/bafybeif6n5rzef2nvufpe7cqbtvfwu7cpyc2ydh6a6hed3me6phmifxtje/image.webp)

- (4) แล้วก็กดไปที่แท็บ Console ก็จะเจอกับหน้านี้ (5) ที่เรียกว่า “JavaScript Console” ครับ ในนั้นจะมีช่องว่างให้พิมพ์โค้ดเข้าไป

  ![](https://im.dt.in.th/ipfs/bafybeihwz5h5pjunuwg2raftrup7azxcjoxvtgsnlib5wrjvq54rpheinu/image.webp)

- ผมลองร่ายคาถานี้เข้าไป โดยการพิมพ์ลงไปในช่องนั้น:

  ```js
  document.body.style.background = 'pink'
  ```

- พอกดปุ่ม Enter พื้นหลังของหน้าเว็บนี้ ก็จะเปลี่ยนเป็นสีชมพูทันทีครับ

  ![](https://im.dt.in.th/ipfs/bafybeiaxiux5yfo5axoj3jv4uqhz6m2yryligb34z6mreudugetzc5g5g4/image.webp)

- จะเห็นว่า พอเราเขียนโปรแกรมได้ **เราก็จะสามารถสั่งให้คอมพิวเตอร์ทำในสิ่งที่ปกติแล้วผู้ใช้งานทั่วไปไม่สามารถทำได้ครับ**

## ความท้าทายในการเขียนโปรแกรม

- การเขียนโปรแกรมจะมีความท้าทายอยู่อย่างนึง ตรงที่คุณต้องพิมพ์โค้ดให้ถูกต้อง “เป๊ะๆ” โปรแกรมถึงจะทำงานได้ ปกติคนเราคุยกัน พูดผิดนิด พิมพ์ผิดหน่อย ถ้ามันยังพอเข้าใจความหมายที่ต้องการจะสื่อ ก็ยังคุยกันรู้เรื่องอยู่ แต่ว่าภาษาคอมพิวเตอร์เนี่ย ต้องพิมพ์ให้ถูกต้องทุกตัวอักษร

- **ถ้าพิมพ์ผิดแม้แต่เพียงตัวเดียว คาถาของเราอาจจะใช้งานไม่ได้**

  ตัวอย่างเช่น ถ้าผมเผลอพิมพ์คำว่า ‘Document’ แทน ‘document’ (ใช้ตัว D พิมพ์ใหญ่ แทน d พิมพ์เล็ก)
  คอมพิวเตอร์จะไม่เปลี่ยนสีพื้นหลังให้ แต่จะแจ้งข้อผิดพลาดกลับมาแทน

  ![](https://im.dt.in.th/ipfs/bafybeib4ztahe3sscwt2fo7drjfnojkitm6w7ye3uczlwynhvifemlemau/image.png)

- ในบางเคสที่แย่กว่านั้น โค้ดของเราอาจจะยังทำงานได้ แต่ให้ผลลัพธ์ไม่ตรงกับที่เราต้องการครับ เป็นเรื่องที่ต้องระวังมากๆ

  ::: info ความสูญเสียที่เกิดจากบั๊ก

  [มีเรื่องราวความสูญเสียมากมายที่เกิดจากบั๊ก](https://tips.thaiware.com/1794.html)
  อย่างเช่นในปี 1998 [NASA ได้สูญเสียยานสำรวจดาวอังคาร Mars Climate Orbiter ไปทั้งลำ](https://web.facebook.com/spaceth/photos/a.430164337368065/600594953658335/?type=3&_rdc=1&_rdr) [เพราะโปรแกรมสองโปรแกรมที่ทำงานบนยานอวกาศ ใช้หน่วยวัดคนละหน่วยกัน](https://www.latimes.com/archives/la-xpm-1999-oct-01-mn-17288-story.html)
  คิดเป็นมูลค่าความเสียหายกว่า 125,000,000 ดอลลาร์สหรัฐ
  และในปี 1985 [เครื่องเครื่องฉายรังสี Therac-25 (รักษาโรคมะเร็ง) ทำให้ผู้ป่วยเสียชีวิต 3 คน](https://en.wikipedia.org/wiki/Therac-25) เนื่องจากบั๊กในโปรแกรม ทำให้เครื่องเครื่องฉายรังสีทำงานเยอะกว่าที่ควรกว่า 100 เท่า

  :::

- แต่ในทางกลับกัน แทบทุกอย่างที่คอมพิวเตอร์ทำ จะมีเหตุผลที่สามารถอธิบายได้เสมอ เพราะแทบทุกรายละเอียดในคอมพิวเตอร์ มีมาตรฐานของกำกับไว้อย่างชัดเจนครับ

  <figure class="figure">
    <img src="https://im.dt.in.th/ipfs/bafybeibpezhazhixieddluiwijp6nfg65uxtfpax4l3oxkpnjnachfs744/image.png">
    <figcaption>แผนภาพแสดงมาตรฐานต่างๆ ที่ทำงานร่วมกัน จนทำให้คอมพิวเตอร์สามารถเข้าใจคำสั่ง <code>document.body.style.background = 'pink'</code> ได้</figcaption>
  </figure>

- แต่เอาจริงๆ เราไม่จำเป็นต้องรู้รายละเอียดทั้งหมดก็ได้ เหมือนกับเวลาขับรถ เราก็ไม่ได้ต้องรู้ทุกชิ้นส่วนที่อยู่ในรถ แต่ยิ่งรู้เยอะเท่าไหร่ก็ยิ่งทำอะไรได้มากเท่านั้นครับ
- สรุปสั้นๆ ก็คือ **การเขียนโปรแกรม มันก็เหมือนการคุยกับคอมพิวเตอร์**
  ถ้าคุยกับมันรู้เรื่อง คอมพิวเตอร์ก็จะทำตามสิ่งที่เราต้องการจะสั่งมันได้ครับ

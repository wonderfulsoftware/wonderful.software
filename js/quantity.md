---
draft: true
---

# ความสำคัญของชั่วโมงบิน

## “Quantity Always Trumps Quality”

- ในบทความชื่อ [“Quantity Always Trumps Quality”](https://blog.codinghorror.com/quantity-always-trumps-quality/) ของ Jeff Atwood[^jeffatwood]
  เจ้าของบทความเล่าเรื่องนึงจากหนังสือ _Art & Fear:_

  > ครูสอนวิชาเซรามิกส์ ประกาศในวันเปิดเรียน ว่าเขาจะแบ่งชั้นเรียนออกเป็นสองกลุ่ม
  > คนที่อยู่ทางด้านซ้าย เขาให้เกรดตามปริมาณชิ้นงานที่พวกเขาผลิตได้
  > ส่วนคนที่อยู่ทางด้านขวา เขาจะให้เกรดตามคุณภาพของชิ้นงาน
  > วิธีที่เขาจะให้เกรดนักเรียนในวิชานี้คือ:
  > วันสุดท้ายของชั้นเรียน
  > เขาจะนำตาชั่งมาชั่งน้ำหนักงานของนักเรียนในกลุ่ม “ปริมาณ” ถ้าน้ำหนักรวมกันเกิน 50 ปอนด์ จะได้เกรด A สี่สิบปอนด์ได้เกรด B ฯลฯ
  > ส่วนนักเรียนในกลุ่ม “คุณภาพ” จำเป็นต้องสร้างงานแค่ชิ้นเดียว แต้ต้องเป็นหม้อเซรามิกที่สมบูรณ์แบบ ถึงจะได้เกรด A
  > …พอวันสุดท้ายของชั้นเรียนมาถึง ข้อเท็จจริงก็ปรากฏขึ้น:
  > **ผลงานที่มีคุณภาพสูงสุดทั้งหมด ถูกสร้างโดยกลุ่มที่ให้เกรดตาม “ปริมาณ”**
  > ดูเหมือนว่าในขณะที่กลุ่ม “ปริมาณ” กำลังง่วนอยู่กับการปั่นงานกองโต และเรียนรู้จากความผิดพลาดไประหว่างทาง
  > กลุ่ม “คุณภาพ” มัวแต่คิดทฤษฎีต่างๆ เกี่ยวกับความสมบูรณ์แบบ ไม่ลงมือทำซะที จนท้ายที่สุด ก็ไม่เหลืออะไรมาพิสูจน์ความพยายามของพวกเขาได้ มากไปกว่าทฤษฎีอันสุดอลังกับ กองดินที่ใช้งานไม่ได้

- และในบทความก็ทิ้งท้ายไว้ว่า:

  > เรื่องซอฟต์แวร์ก็เช่นกัน
  > ถ้าไม่ได้สร้าง ก็ไม่ได้เรียนรู้
  > แทนที่จะมามัวกังวลว่าคุณกำลังสร้างสิ่งที่ถูกต้องหรือไม่ _ก็ลองสร้างมันขึ้นมาเลย_
  > ถ้าไม่เวิร์ค ก็ลองสร้างต่อไปจนกว่าจะได้อันที่เวิร์ค

[^jeffatwood]: Jeff Atwood เป็นผู้ร่วมก่อตั้งเว็บไซต์ถามและตอบการเขียนโปรแกรมคอมพิวเตอร์ Stack Overflow

## Chris DeLeon กับเกม 219 เกม

- ทำให้ผมนึกถึงวีดีโอนี้ครับ: [InteractionArtist 219 Daily Experimental Gameplay Projects](https://youtu.be/BgZrBpSISS0)

- ในวีดีโอนี้
  Chris DeLeon เจ้าของคลิป เล่าประสบการณ์จากปี 2007–2008 ว่า
  ทุกๆ เย็น เขาจะสร้างเกมง่ายๆ 1 เกม แล้วก็อัพโหลดขึ้นเว็บไซต์
  เขาทำแบบนี้อยู่ 219 วัน
  แล้วในคลิปนี้เขาก็เล่าว่าได้อะไรจากประสบการณ์นั้นมาก

- ผมชอบคำที่เขาพูดมากๆ:

  > The best way to improve design given 10x the design time is to make 10 versions and keep the best.

  ถ้ามีเวลาให้ออกแบบอะไรสักอย่าง แต่มีเวลาเพิ่มเป็นสิบเท่า
  วิธีที่จะใช้เวลานั้นให้เป็นประโยชน์ที่สุด คือออกแบบมา 10 เวอร์ชั่น แล้วเลือกอันที่ดีที่สุด

- ในบรรดาเกม 219 เกมที่เขาทำ
  มีอยู่ 5 เกมที่เขาเอาไปต่อยอด แล้วสามารถทำเป็นแอปขายบน App Store ได้
  เขาบอกว่า ถ้าเขาไม่ทำเกมเยอะๆ ก็คงไม่เจอไอเดียที่เวิร์ค
  และที่เขามาทำคลิปนี้ขึ้นมา เพราะเขาอยากจะโชว์ให้เห็นว่าอีก 214 เกมที่เหลือมันเป็นยังไง

## สถิติจากคนเล่นเกม Tetr.io

- [เกม Tetr.io](https://tetr.io/) เป็นเกมต่อบล็อค
  วิธีเล่นคล้ายๆ เกม Tetris
  มีหลายโหมดให้เล่น
  จะเล่นแข่งกับคนอื่น หรือเล่นคนเดียวก็ได้
  มีอยู่ช่วงนึงที่ผมติดเกมนี้มากๆ
  เกมนี้เล่นฟรี
  แต่ที่สำคัญ
  คือข้อมูลสถิติต่างๆ ในเกมนี้ เป็นข้อมูลสาธารณะ
  [มี API](https://tetr.io/about/api/) ที่คนที่สนใจ สามารถเขียนโค้ดเพื่อดึงข้อมูลมาวิเคราะห์ได้

- ในเกมนี้จะมีโหมดนึง คือโหมด 40 Lines
  เป้าหมายของโหมดนี้คือ ให้ต่อบล็อคให้ครบ 40 แถว ให้เร็วที่สุด
  ตอนที่ผมทำบทเรียนนี้ สถิติของผมอยู่ที่ 1 นาที 12 วินาที
  และผมเล่นเกมนี้ไปแล้ว 160 ชั่วโมง
  ถือว่าติดเกมใช้ได้

  ![](https://im.dt.in.th/ipfs/bafybeifqr63q3pupjlezbk7lkybwhdjkjx7qkbicbrthclw4pj4xk7dcse/image.webp)

- ผมเลยอยากรู้ว่า
  มีความสัมพันธ์ระหว่าง “Play time หรือ จำนวนชั่วโมงที่ลงไปเก็บเกมนี้” กับ “เวลาที่ใช้ในการเคลียร์ 40 Lines” ไหม

- ผมจึงสุ่มคนมาจำนวน 20,000 คน
  แล้วลองถามแต่ละคนว่า
  (1.) Play time ของคุณกี่ชั่วโมง และ (2.) สถิติในการเคลียร์ 40 Lines ของคุณอยู่ที่กี่วินาที

- แน่นอน งานเยอะขนาดนี้ ผมไม่มีทางทำเองด้วยมือแน่นอน
  แต่ผมเขียนโค้ดมาเพื่อ automate การเก็บข้อมูลนี้
  เนื่องจากเงื่อนไขการใช้งานของเว็บนี้บอกไว้ว่า ให้ดึงข้อมูลไม่เกินวินาทีละ 1 request
  ผมก็ต้องปล่อยให้โค้ดนี้มันรันไปประมาณ 1 วันครับ

- เสร็จแล้วผมก็ทำการวิเคราะห์ข้อมูลที่ได้ครับ

- ผมลองสร้างแผนภาพ Scatterplot ขึ้นมา
  โดยให้แกนแนวนอน แทน Game time (จำนวนชั่วโมงที่เล่นเกม)
  ส่วนแกนแนวตั้ง แทนเวลาที่ใช้ในการเคลียร์ 40 Lines

  ในชาร์ตนี้ จุดสีน้ำเงินคือจุดที่ผมอยู่ครับ
  ถ้าผมเล่นเกมนี้เยอะขึ้น จุดของผมก็จะไปด้านขวา
  และถ้าผมเคลียร์ 40 Lines ได้เร็วขึ้น จุดของผมก็จะเลื่อนลงไปข้างล่าง

  ![](https://im.dt.in.th/ipfs/bafybeifp34idpterdvyonacgh2p77am2nhk4gqxqluwppizlwqpcfvqmkm/image.webp)

- ลองข้อมูลจากผู้เล่น 20,000 คนมาใส่ในรูปดู

  ![](https://im.dt.in.th/ipfs/bafybeia37eqwg267m3jxe6k2652lip25olmf3mvm34k2qbta24h6s3p4dq/image.webp)

- ถึงจะพอเห็นแนวโน้ม แต่มันก็ดูยากครับ
  ผมจึงเอาผู้เล่นทั้งหมดมาเรียงกัน เริ่มจากคนที่มี Play time น้อยสุด ไปยังคนที่มี Play time เยอะสุด
  เสร็จแล้วก็แบ่งเป็น 20 กลุ่ม กลุ่มละ 1,000 คน

  ![](https://im.dt.in.th/ipfs/bafybeieriqsaekhnq4e6zcjmcfxe74enhd7javo755rr6kxcquwdjpolna/image.webp)

- คราวนี้เราก็จะสามารถหาสถิติในแต่ละกลุ่มได้แล้ว
  ผมเอาทุกคนที่อยู่ในกลุ่ม มาเรียงลำดับตามสถิติเวลาที่ใช้ในการ 40 Lines
  แล้วคำนวน ​(1) เวลาของคนที่เร็วที่สุด 10% แรก, (2) เวลามัธยฐาน หรือเวลาของคนที่อยู่ตรงกลาง และ (3) เวลาของคนที่ช้าที่สุด 10% แรก[^noise] ก็จะได้ภาพนี้ออกมาครับ

  ![](https://im.dt.in.th/ipfs/bafybeieni3rkovqugy2ebaiwucxs5egcb4e36qc7fpzf3yy5bgbsydno7a/image.webp)

- มาลองดูกลุ่มที่ 10 กันเป็นตัวอย่าง
  จากภาพจะสามารถตีความได้ว่า 80% ของคนที่มี Play time ตั้ง 50–60 ชั่วโมง
  จะสามารถเคลียร์ 40 Lines ได้ภายในเวลาระหว่าง 60–136 วินาทีครับ

  ![](https://im.dt.in.th/ipfs/bafybeiec6fw52z72icvwksdls7b5ftzb6tjqh7fhcvxkik27c3rq6tae7i/image.webp)

- คราวนี้เราได้ภาพนี้แล้วยังไง

- อย่างแรกที่สังเกตได้คือ
  **แต่ละคนมีต้นทุนและปัจจัยต่างๆ ไม่เท่ากัน**
  อย่างในกลุ่มแรก จะเห็นว่าเวลาที่ใช้ ต่างกันเกือบ 3 เท่า
  คนที่เร็วสามารถเคลียร์ได้ในเวลานาทีกว่าๆ เท่านั้น
  ส่วนคนที่ช้า ต้องใช้เวลากว่า 3 นาทีในการเคลียร์

  ![](https://im.dt.in.th/ipfs/bafybeihlsv4pnhifdhjn5vvm5rtgv2we4bfx3gyduorxjxjd5zednxtb5e/image.webp)

- อีกเรื่องที่ผมเห็นจากรูปนี้คือ
  ในบรรดาคนที่เพิ่งเริ่มเล่น เกินกว่า 90% ไม่สามารถทำเวลาให้เร็วกว่า 1 นาทีได้เลย
  ในขณะที่ถ้าเล่นไปสัก 600 ชั่วโมง จะเห็นว่ากว่า 90% ทำเวลาได้เร็วกว่า 1 นาทีทั้งนั้น
  ดังนั้น **เวลาที่ใช้ในการฝึกฝน มีความสัมพันธ์กับความเชียวชาญแน่นอน**
  สัมพันธ์พอที่จะทำให้จากที่อยู่ 10% ล่างสุด ขยับมาอยู่ที่ 10% บนสุดได้
  แต่ใช้เวลามากหรือน้อยก็อีกเรื่อง
  บางคนที่เทพๆ หน่อย เล่นแค่ 60 ชั่วโมง ก็ทำเวลาเร็วกว่าหนึ่งนาทีได้แล้ว
  ส่วนกลุ่มคนที่เล่นประมาณ 200 ชั่วโมง ก็จะมีอยู่ประมาณครึ่งนึงที่ทำเวลาเร็วกว่า 1 นาทีได้

  ![](https://im.dt.in.th/ipfs/bafybeigtluydluirsoxac42vqgm4jnxvzybzujtxjdlhlvyaeqs75jr4hm/image.webp)

- แต่จากรูปเดียวกันก็จะเห็นว่า ถึงแม้เวลาเป็นปัจจัยนึงที่สัมพันธ์กับเวลาในการเคลียร์ 40 Lines **แต่มันไม่ใช่ปัจจัยเดียว**
  บางคนฝึกซ้อมแบบเดิมๆ ซ้ำๆ แต่เวลาที่ลงเพิ่มไป ก็ไม่ได้ทำให้ต่อบล็อกได้เร็วขึ้นมากเท่าไหร่
  ผมเชื่อว่า **วิธีฝึกฝนที่เหมาะสม** ก็เป็นอีกปัจจัยนึงที่จะทำให้ชำนาญขึ้นได้เร็ว
  ตัวอย่างเช่น ก็จะมี[เว็บแบบ four.lol ที่สอนวิธีการวางบล็อกแต่ละชิ้นให้เร็วที่สุด](https://four.lol/mid-game/finesse)
  หรือ[วีดีโอสอนเทคนิคการต่อบล็อกแบบ 6-3](https://youtu.be/MqFfc5QtEds) เพื่อให้ต่อบล็อกเป็นแถวได้ง่ายขึ้น

- คำถามที่เหลือก็คือ ทำยังไงเราถึงจะลงเวลาเยอะขนาดนั้นได้
  คนรู้จักผมคนนึง เวลาเล่นเกมนี้กับเขาแล้ว ผมแพ้เขาทุกทีเลย
  ผมเลยลองไปเช็คเวลาที่เขาเล่น เขาเล่นเกมนี้ไปแล้วกว่า 1,200 ชั่วโมง
  ผมเลยถามเขาว่า เขาทำยังไงถึงเอาเวลามาเล่นได้เยอะขนาดนั้น
  เขาตอบผมสั้นๆ ว่าเขา **ติดเกม**มากเกินไป เลยเป็นแบบนี้

- ผมเชื่อว่าการเขียนโปรแกรมให้ชำนาญ ก็จำเป็นต้องอาศัยชั่วโมงบินไม่แพ้กัน…

## 100 days of code และอื่นๆ

- บางคนเป็นคนขยัน มีวินัย หรืออยากจะฝึกวินัยตัวเอง — ใน community ของนักพัฒนา จึงมีโครงการนึงคือ [#100DaysOfCode](https://www.100daysofcode.com/)
  เป็นโครงการที่เชียร์ให้คนที่อยากฝึกเขียนโปรแกรมแบบจริงๆ จัง ใช้เวลาอย่างน้อย 1 ชั่วโมงต่อวัน ในการฝึกฝน
  โดยโครงการนี้ไม่จำกัดว่าจะต้องทำอะไร — จะลองแก้โจทย์ปัญหาอัลกอริธึมก็ได้ หรือจะทำโปรเจคของตัวเองที่อยากทำก็ได้ — ขอแค่ให้อย่างน้อยมีพัฒนาการในทุกๆ วัน
  หลังจากที่ทำแล้ว ก็แชร์ในโซเชียลมีเดีย [ติดแฮชแท็ก #100DaysOfCode](https://twitter.com/hashtag/100DaysOfCode)
  บางทีก็อาจจะมีเพื่อนร่วมทางมาคอยให้กำลังใจ

- บางคนอาจจะชอบการแข่งกัน — มีเกม [Clash of Code](https://www.codingame.com/multiplayer/clashofcode) ที่พอเข้าไปเล่น จะมีโจทย์เขียนโปรแกรมที่ไม่ค่อยยากมาให้ลองแก้
  โดยจะแข่งกับคนอื่นๆ ว่าใครสามารถเขียนโค้ดแก้โจทย์ได้อย่างถูกต้องและรวดเร็วที่สุด

- บางคนที่อยากฝึกอัลกอริธึม เว็บ [Grind75](https://www.techinterviewhandbook.org/grind75) ก็มีการคัดเลือกโจทย์จากเว็บ LeetCode มาบางส่วนให้เราได้ฝึกโจทย์หลายๆ รูปแบบ
  โดยเราสามารถกำหนดว่า อยากฝึกกี่สัปดาห์ สัปดาห์ละกี่ชั่วโมง
  แบบนี้ก็จะคัดเลือกโจทย์ตามที่ตั้งค่าไว้มาให้ครับ

- หรือบางคนอาจจะเจอสิ่งที่ทำให้ตัวเองเสพติดการเขียนโค้ด หรือเสพติดการแก้ปัญหาด้วยโค้ด
  จนไม่ต้องใช้วินัยหรือใช้เครื่องมือต่างๆ ที่ว่ามาเลยก็ได้
  อาศัยความอยากรู้อยากลอง ความตื่นเต้นที่ได้เรียนสิ่งใหม่ๆ ความร้อนวิชา หรือความหาทำ มาฝึกฝนจนถึงจุดที่เชี่ยวชาญได้

- ดังนั้นก็หวังว่าทุกๆ ท่าน จะหาเส้นทางของตัวเองเจอครับ

- สรุปสุดท้ายคือ การจะเขียนโปรแกรมให้ชำนาญน่าจะต้องใช้ชั่วโมงบินเข้าสู้ไม่มากก็น้อยครับ

[^noise]: เนื่องจากข้อมูลค่อนข้างมีความ noisy จึงทำการตัด outlier ออก เพื่อให้ได้ข้อมูลที่เป็น 80% confidence interval

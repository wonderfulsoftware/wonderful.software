---
draft: true
---

# ความสำคัญของชั่วโมงบิน

**เขาว่ากันว่าถ้าอยากจะเขียนโค้ดให้เก่ง ให้เขียนโค้ดเยอะๆ**
บทนี้จะพูดถึงความสำคัญของการเขียนโปรแกรมเยอะๆ
และแนะนำวิธีต่างๆ ที่อาจจะช่วยกระตุ้นให้เราได้นำการเขียนโปรแกรมมาใช้ได้เยอะขึ้น

## “Quantity Always Trumps Quality”

- ในบทความชื่อ [“Quantity Always Trumps Quality”](https://blog.codinghorror.com/quantity-always-trumps-quality/) ของ Jeff Atwood[^jeffatwood]
  เจ้าของบทความเล่าเรื่องนึงจากหนังสือ _Art & Fear:_

  > ครูสอนวิชาเซรามิกส์ ประกาศในวันเปิดเรียนว่า ครูจะแบ่งชั้นเรียนออกเป็นสองกลุ่ม
  > คนที่อยู่ฝั่งซ้าย จะให้เกรดตามปริมาณชิ้นงานที่พวกเขาผลิตได้
  > ส่วนคนที่อยู่ฝั่งขวา จะให้เกรดตามคุณภาพของชิ้นงาน
  > วิธีที่เขาจะให้เกรดนักเรียนในวิชานี้คือ:
  > ในวันสุดท้ายของชั้นเรียน
  > ครูจะนำตาชั่งมาชั่งน้ำหนักงานของนักเรียนในกลุ่ม “ปริมาณ” ถ้าน้ำหนักรวมกันเกิน 50 ปอนด์ จะได้เกรด A, สี่สิบปอนด์ได้เกรด B ฯลฯ
  > ส่วนนักเรียนในกลุ่ม “คุณภาพ” จำเป็นต้องสร้างงานแค่ชิ้นเดียว แต้ต้องเป็นหม้อเซรามิกที่สมบูรณ์แบบและไร้ที่ติ ถึงจะได้เกรด A
  > …พอวันสุดท้ายของชั้นเรียนมาถึง ความจริงก็ปรากฏขึ้น — **ผลงานชั้นเยี่ยมทั้งหมด ถูกสร้างโดยกลุ่มที่ให้เกรดตาม “ปริมาณ”**
  > ดูเหมือนว่าระหว่างที่กลุ่ม “ปริมาณ” กำลังง่วนอยู่กับการปั่นผลงานกองโต (และเรียนรู้จากข้อผิดพลาดไปด้วยระหว่างทาง)
  > กลุ่ม “คุณภาพ” กลับมัวแต่คิดทฤษฎีต่างๆ เกี่ยวกับความสมบูรณ์แบบ แต่ไม่ลงมือทำซะที จนท้ายที่สุด ก็ไม่เหลืออะไรมาพิสูจน์ความพยายามของพวกเขาได้ มากไปกว่าทฤษฎีอันสุดอลังกับ กองดินที่ใช้งานไม่ได้

- และในบทความก็ทิ้งท้ายไว้ว่า:

  > เรื่องซอฟต์แวร์ก็เช่นกัน
  > ถ้าไม่ได้สร้าง ก็ไม่ได้เรียนรู้
  > แทนที่จะมามัวกังวลว่าคุณกำลังสร้างสิ่งที่ถูกต้องหรือไม่ **ก็ลองสร้างมันขึ้นมาเลย**
  > ถ้าไม่เวิร์ค ก็ลองสร้างต่อไปจนกว่าจะได้อันที่เวิร์ค

[^jeffatwood]: Jeff Atwood เป็นผู้ร่วมก่อตั้งเว็บไซต์ถามและตอบการเขียนโปรแกรมคอมพิวเตอร์ Stack Overflow

## Chris DeLeon กับเกม 219 เกม

- ทำให้ผมนึกถึงวิดีโอนี้ครับ: [InteractionArtist 219 Daily Experimental Gameplay Projects](https://youtu.be/BgZrBpSISS0)

- ในวิดีโอนี้
  Chris DeLeon เจ้าของคลิป เล่าประสบการณ์จากปี 2007–2008 ว่า
  ในทุกๆ เย็น เขาจะสร้างเกมง่ายๆ 1 เกม แล้วก็อัพโหลดผลงานขึ้นไปบนเว็บไซต์ของเขา…
  เขาทำแบบนี้อยู่ 219 วัน
  ในคลิปเขาก็เล่าว่าได้อะไรบ้างจากประสบการณ์นี้

- ผมชอบคำพูดนึงมากๆ:

  > The best way to improve design given 10x the design time is to make 10 versions and keep the best.

  “ถ้ามีเวลาให้ออกแบบอะไรสักอย่าง แต่มีเวลาเพิ่มเป็นสิบเท่า
  วิธีที่จะใช้เวลานั้นให้เป็นประโยชน์ที่สุด **คือออกแบบมา 10 เวอร์ชั่น แล้วเลือกอันที่ดีที่สุด**”

- ในบรรดาเกม 219 เกมที่เขาทำ
  มีอยู่เพียง 5 เกมที่เขาได้เอาไปต่อยอด พัฒนาต่อ จนกลายเป็นแอปที่ขายบน App Store ได้
  เขาเล่าว่า **ถ้าเขาไม่ได้ทำเกมเยอะขนาดนี้ ก็คงหาไอเดียที่มันเวิร์คไม่เจอ**
  และที่เขามาทำคลิปนี้ขึ้นมา เพราะเขาอยากจะโชว์ให้เห็นว่าอีก 214 เกมที่เหลือมันเป็นยังไง

## สถิติจากคนเล่นเกม Tetr.io

- [เกม Tetr.io](https://tetr.io/) เป็นเกมต่อบล็อค
  วิธีเล่นคล้ายๆ เกม Tetris
  มีหลายโหมดให้เล่น
  จะเล่นแข่งกับคนอื่น หรือเล่นคนเดียวก็ได้
  มีอยู่ช่วงนึงที่ผมติดเกมนี้มากๆ
  เกมนี้เล่นฟรี
  แต่ที่สำคัญ
  คือข้อมูลสถิติต่างๆ ในเกมนี้ เป็นข้อมูลสาธารณะ
  [มีสิ่งที่เรียกว่า API](https://tetr.io/about/api/) ที่อนุญาตให้คนที่สนใจ สามารถเขียนโค้ดเพื่อดึงข้อมูลมาวิเคราะห์ได้

- ในเกมนี้จะมีโหมดนึง เรียกว่าโหมด 40 Lines
  เป้าหมายของโหมดนี้คือ ให้ต่อบล็อคให้ครบ 40 แถว ให้เร็วที่สุด
  ตอนที่เขียน สถิติของผมอยู่ที่ 1 นาที 12 วินาที
  และผมเล่นเกมนี้ไปแล้ว 160 ชั่วโมง
  ถือว่าติดเกมใช้ได้

  ![](https://im.dt.in.th/ipfs/bafybeifqr63q3pupjlezbk7lkybwhdjkjx7qkbicbrthclw4pj4xk7dcse/image.webp)

- ผมเลยอยากรู้ว่า
  มีความสัมพันธ์ระหว่าง “Play time” (จำนวนชั่วโมงที่ลงไปเก็บเกมนี้) กับ “เวลาที่ใช้ในการเคลียร์ 40 Lines” ไหม

- ผมจึงสุ่มคนมาจำนวน 20,000 คน
  แล้วลองถามแต่ละคนว่า
  (1.) Play time ของคุณกี่ชั่วโมง และ (2.) สถิติในการเคลียร์ 40 Lines ของคุณอยู่ที่กี่วินาที

- แน่นอน งานเยอะขนาดนี้ ผมไม่มีทางทำเองด้วยมือหรอก
  ผมจึงเขียนโค้ดมาเพื่อ automate การเก็บข้อมูลนี้

- แต่เนื่องจากเงื่อนไขการใช้งานของเว็บนี้ระบุไว้ว่า ให้ดึงข้อมูลไม่เกินวินาทีละ 1 ครั้ง
  ผมเลยต้องปล่อยให้โค้ดนี้มันรัน ใช้เวลาประมาณ 1 วันครับ

- หลังจากที่รอเสร็จแล้ว ผมก็เอาข้อมูลที่ได้มาวิเคราะห์ครับ

- ผมลองสร้างแผนภาพ Scatterplot ขึ้นมา
  โดยให้แกนแนวนอน แทน Game time (จำนวนชั่วโมงที่เล่นเกม)
  ส่วนแกนแนวตั้ง แทนเวลาที่ใช้ในการเคลียร์ 40 Lines

  ในชาร์ตนี้ จุดสีน้ำเงินคือจุดที่ผมอยู่ครับ
  ถ้าผมเล่นเกมนี้เยอะขึ้น จุดของผมก็จะไปด้านขวา
  และถ้าผมเคลียร์ 40 Lines ได้เร็วขึ้น จุดของผมก็จะเลื่อนลงไปข้างล่าง

  ![](https://im.dt.in.th/ipfs/bafybeifp34idpterdvyonacgh2p77am2nhk4gqxqluwppizlwqpcfvqmkm/image.webp)

- ลองเอาข้อมูลจากผู้เล่น 20,000 คนมาพล็อตใส่ในรูปดู

  ![](https://im.dt.in.th/ipfs/bafybeia37eqwg267m3jxe6k2652lip25olmf3mvm34k2qbta24h6s3p4dq/image.webp)

- ถึงจะพอเห็นแนวโน้ม แต่มันก็ดูยากครับ…
  ผมจึงเอาผู้เล่นทั้งหมดมาเรียงกัน เริ่มจากคนที่มี Play time น้อยสุด ไปยังคนที่มี Play time เยอะสุด
  เสร็จแล้วก็แบ่งเป็น 20 กลุ่ม กลุ่มละ 1,000 คน

  ![](https://im.dt.in.th/ipfs/bafybeieriqsaekhnq4e6zcjmcfxe74enhd7javo755rr6kxcquwdjpolna/image.webp)

- คราวนี้ในแต่ละกลุ่ม
  ผมเอาคนที่ทำเวลาเร็วที่สุด และช้าที่สุด ออกไปฝั่งละ 10% ครับ (ก็จะเหลือ 80% ตรงกลาง)[^noise]
  ก็จะเห็นแนวโน้มได้อย่างชัดเจนขึ้นครับ

  ![](https://im.dt.in.th/ipfs/bafybeihwa42mvxhvfgrzmod24ohkbigoxbhd2mwryndixxpn2qggyszt4y/image.webp)

- ผมเอามาทำเป็นแผนภาพเส้น ได้เป็นรูปออกมาแบบนี้ครับ

  แผนภาพนี้แสดง
  ​(1) เวลาของคนที่เร็วที่สุด 10% แรก (top 10%),
  (2) เวลามัธยฐาน หรือเวลาของคนที่อยู่ตรงกลาง
  และ (3) เวลาของคนที่ช้าที่สุด 10% แรก (bottom 10%)

  ![](https://im.dt.in.th/ipfs/bafybeicblgfvnff7c77776vxkbjeb7aofoqlcwyohhsi7b6vz4clgnx7bq/image.webp)

- มาลองดูกลุ่มที่ 10 กันเป็นตัวอย่าง
  จากภาพจะสามารถตีความได้ว่า 80% ของคนที่มี Play time ตั้ง 50–60 ชั่วโมง
  จะสามารถเคลียร์ 40 Lines ได้ภายในเวลาระหว่าง 60–136 วินาทีครับ

  ![](https://im.dt.in.th/ipfs/bafybeiec6fw52z72icvwksdls7b5ftzb6tjqh7fhcvxkik27c3rq6tae7i/image.webp)

- คราวนี้เรามีแผนภาพนี้แล้วยังไง

- ข้อสังเกตอย่างแรกคือ
  **แต่ละคนมีต้นทุนและปัจจัยต่างๆ ไม่เท่ากัน**
  อย่างในกลุ่มแรก
  คนที่เพิ่งเล่นเกมนี้บางคน ใช้เวลาแค่นาทีกว่าๆ เท่านั้น
  ในขณะที่บางคนต้องใช้เวลากว่า 3 นาทีในการเคลียร์ 40 แถว
  ถือว่าเวลาที่ใช้ต่างกันเกือบ 3 เท่า

  ![](https://im.dt.in.th/ipfs/bafybeihlsv4pnhifdhjn5vvm5rtgv2we4bfx3gyduorxjxjd5zednxtb5e/image.webp)

- ข้อสังเกตต่อไปก็คือ
  ในบรรดาคนที่เพิ่งเริ่มเล่น เกินกว่า 90% ไม่สามารถทำเวลาให้เร็วกว่า 1 นาทีได้เลย
  ในขณะที่ถ้าเล่นไปสัก 600 ชั่วโมง จะเห็นว่ากว่า 90% ทำเวลาได้เร็วกว่า 1 นาทีทั้งนั้น
  ดังนั้น **เวลาที่ใช้ในการฝึกฝน มีความสัมพันธ์กับความเชียวชาญแน่นอน**
  สัมพันธ์พอที่จะทำให้จากที่อยู่ 10% ล่างสุด ขยับมาอยู่ที่ 10% บนสุดได้
  แต่ใช้เวลามากหรือน้อยก็อีกเรื่อง
  บางคนที่เทพๆ หน่อย เล่นแค่ 60 ชั่วโมง ก็ทำเวลาเร็วกว่าหนึ่งนาทีได้แล้ว
  ส่วนกลุ่มคนที่เล่นประมาณ 200 ชั่วโมง ก็จะมีอยู่ประมาณครึ่งนึงที่ทำเวลาเร็วกว่า 1 นาทีได้

  ![](https://im.dt.in.th/ipfs/bafybeigtluydluirsoxac42vqgm4jnxvzybzujtxjdlhlvyaeqs75jr4hm/image.webp)

- แต่จากรูปเดียวกันก็จะเห็นว่า ถึงแม้เวลาเป็นปัจจัยนึงที่สัมพันธ์กับเวลาในการเคลียร์ 40 Lines **แต่มันไม่ใช่ปัจจัยเดียว**
  บางคนฝึกซ้อมแบบเดิมๆ ซ้ำๆ แต่เวลาที่ลงเพิ่มไป ก็ไม่ได้ทำให้ต่อบล็อกได้เร็วขึ้นมากเท่าไหร่
  ผมเชื่อว่า **วิธีฝึกฝนที่เหมาะสม** ก็เป็นอีกปัจจัยนึงที่จะทำให้ชำนาญขึ้นได้เร็ว
  ตัวอย่างเช่น ก็จะมี[เว็บแบบ four.lol ที่สอนวิธีการวางบล็อกแต่ละชิ้นให้เร็วที่สุด](https://four.lol/mid-game/finesse)
  หรือ[วิดีโอสอนเทคนิคการต่อบล็อกแบบ 6-3](https://youtu.be/MqFfc5QtEds) เพื่อให้ต่อบล็อกเป็นแถวได้ง่ายขึ้น

  ถึงแม้ว่าตอนนี้คุณไม่สามารถเลือกได้ว่าคุณจะอยู่ที่จุดไหน
  แต่เส้นทางในอนาคตคุณอาจจะเลือกได้ครับ ว่าจะไปทางไหนต่อ

  ![](https://im.dt.in.th/ipfs/bafybeihowstgoru3m4uczk6upobs4gfwcwhxmejsdx3wlu7beucv422eby/image.webp)

- คำถามที่เหลือก็คือ
  ทำยังไงด่ี เราถึงจะลงเวลาเยอะขนาดนั้นได้
  คนรู้จักผมคนนึง เวลาผมเล่นเกมนี้กับเขาแล้ว ผมแพ้เขาอย่างราบคาบทุกทีเลย
  ผมเลยลองไปเช็คเวลาที่เขาเล่น เขาเล่นเกมนี้ไปแล้วกว่า 1,200 ชั่วโมง (ชั่วโมงบินเยอะกว่าผม 7.5 เท่า!)
  ผมเลยถามเขาว่า เขาทำยังไงถึงเอาเวลามาเล่นได้เยอะขนาดนั้น
  เขาตอบผมสั้นๆ ว่าเขา **ติดเกม**มากเกินไป เลยเป็นแบบนี้

- ผมก็เชื่อว่าการเขียนโปรแกรมให้ชำนาญ ก็จำเป็นต้องอาศัยชั่วโมงบินไม่แพ้การเล่นเกมครับ…

## 100 days of code และอื่นๆ

- **บางคนเป็นคนขยัน มีวินัย หรืออยากจะฝึกวินัยตัวเอง** — ใน community ของนักพัฒนา จะมีแคมเปญนึงที่ชื่อว่า [#100DaysOfCode](https://www.100daysofcode.com/)
  เป็นโครงการที่เชียร์ให้คนที่อยากฝึกเขียนโปรแกรมแบบจริงๆ จัง ได้ใช้เวลาอย่างน้อย 1 ชั่วโมงต่อวัน ในการฝึกฝน
  โดยไม่จำกัดว่าจะต้องทำอะไร — จะลองแก้โจทย์ปัญหาอัลกอริธึมก็ได้ หรือจะทำโปรเจกต์ของตัวเองที่อยากทำก็ได้ — ขอแค่ให้อย่างน้อยมีพัฒนาการในทุกๆ วัน
  หลังจากที่ทำแล้ว ก็แชร์ในโซเชียลมีเดีย [ติดแฮชแท็ก #100DaysOfCode](https://twitter.com/hashtag/100DaysOfCode)
  บางทีก็อาจจะมีเพื่อนร่วมทางมาคอยให้กำลังใจ

- **บางคนอาจจะชอบการแข่งกัน** — มีเกม [Clash of Code](https://www.codingame.com/multiplayer/clashofcode) ที่พอเข้าไปเล่น จะมีโจทย์เขียนโปรแกรมที่ไม่ยากมากมาให้ลองแก้
  โดยจะแข่งกับคนอื่นๆ ว่าใครสามารถเขียนโค้ดแก้โจทย์ได้อย่างถูกต้องและรวดเร็วที่สุด

- **บางคนที่อยากฝึกทำโจทย์เยอะๆ** เว็บ [Grind75](https://www.techinterviewhandbook.org/grind75) ก็มีการคัดเลือกโจทย์จากเว็บ LeetCode มาบางส่วนให้เราได้ฝึกโจทย์หลายๆ รูปแบบ
  โดยเราสามารถตั้งค่าแผนการเรียนรู้ของเราได้ว่าอยากฝึกกี่สัปดาห์ สัปดาห์ละกี่ชั่วโมง
  เว็บนี้ก็จะคัดเลือกโจทย์ตามที่ตั้งค่าไว้มาให้ทำครับ

- **บางคนอาจจะเจอสิ่งที่ทำให้ตัวเองเสพติดการเขียนโค้ด** หรือเสพติดการแก้ปัญหาด้วยโค้ด
  จนแทบไม่ต้องใช้วินัยหรือใช้เครื่องมือต่างๆ ที่ว่ามาเลยก็ได้
  อาศัยความอยากรู้อยากลอง ความตื่นเต้นที่ได้เรียนสิ่งใหม่ๆ ความร้อนวิชา ความหาทำ มาฝึกฝนจนถึงจุดที่เชี่ยวชาญได้

- ดังนั้นก็หวังว่าทุกๆ ท่าน จะหาเส้นทางของตัวเองเจอครับ

- สรุปสุดท้ายคือ การจะเขียนโปรแกรมให้ชำนาญน่าจะต้องใช้ชั่วโมงบินเข้าสู้ ไม่มากก็น้อยครับ

[^noise]: เนื่องจากข้อมูลค่อนข้างมีความ noisy จึงทำการตัด outlier ออก เพื่อให้ได้ข้อมูลที่เป็น 80% confidence interval
